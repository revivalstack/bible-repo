<sup>1</sup>
Ito ang sinabi ng mangangaral na anak ni David na hari ng Jerusalem: 

<sup>2</sup>
Walang kabuluhan! Walang kabuluhan ang lahat! 

<sup>3</sup>
Ano ang pakinabang ng tao sa pagpapakahirap niyang magtrabaho sa mundong ito? 

<sup>4</sup>
Lumilipas ang isang henerasyon at napapalitan, pero ang mundo ay hindi nagbabago. 

<sup>5</sup>
Sumisikat ang araw at pagkatapos ay lumulubog; pabalik-balik lang sa kanyang pinanggalingan. 

<sup>6</sup>
Umiihip ang hangin sa timog at pagkatapos ay iihip naman sa hilaga. Paikot-ikot lang ito at pabalik-balik. 

<sup>7</sup>
Lahat ng ilog ay umaagos sa dagat, pero hindi naman napupuno ang dagat kahit na patuloy ang pag-agos ng ilog. 

<sup>8</sup>
Ang lahat ng ito ºy nakakabagot at ayaw na ngang pag-usapan. Hindi nagsasawa ang mga mata natin sa katitingin at ang mga tainga natin sa pakikinig. 

<sup>9</sup>
Ang mga nangyari noon, nangyayari ulit ngayon. Ang mga ginawa noon, ginagawa ulit ngayon. Walang nangyayaring bago sa mundo. 

<sup>10</sup>
May mga bagay pa ba na masasabi mong bago? Nariyan na iyan noon pa, kahit noong hindi pa tayo ipinapanganak. 

<sup>11</sup>
Hindi na natin naaalala ang mga nangyari noon; ganoon din sa hinaharap, hindi rin ito maaalala ng mga tao sa bandang huli.

<sup>12</sup>
Ako na isang mangangaral ay naging hari ng Israel. Tumira ako sa Jerusalem. 

<sup>13</sup>
Sa aking karunungan, pinag-aralan kong mabuti ang lahat ng nangyayari rito sa mundo. At nakita kong napakahirap ng gawaing ibinigay ng Dios sa mga tao. 

<sup>14</sup>
Nakita kong walang kabuluhan ang lahat ng ginagawa ng tao rito sa mundo. Para kang humahabol sa hangin. 

<sup>15</sup>
Ang baluktot ay hindi mo maitutuwid at ang wala ay hindi mo maibibilang. 

<sup>16</sup>
Sinabi ko sa aking sarili, "Mas marunong ako kaysa sa lahat ng naging hari sa Jerusalem. Marami akong alam." 

<sup>17</sup>
Pinag-aralan kong mabuti ang pagkakaiba ng karunungan at kamangmangan, pero nakita kong wala rin itong kabuluhan. Para kang humahabol sa hangin. 

<sup>18</sup>
Dahil habang nadadagdagan ang kaalaman ko, nadadagdagan din ang aking kalungkutan.