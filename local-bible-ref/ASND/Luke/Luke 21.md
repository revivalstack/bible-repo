<sup>1</sup>
Pinagmamasdan ni Jesus ang mayayamang naghuhulog ng pera sa lalagyan ng mga kaloob sa templo. 

<sup>2</sup>
Nakita rin niya ang isang mahirap na biyuda na naghulog ng dalawang pirasong barya. 

<sup>3</sup>
Sinabi ni Jesus, "Sinasabi ko sa inyo ang totoo, mas malaki ang ibinigay ng biyudang iyon kaysa sa kanilang lahat. 

<sup>4</sup>
Sapagkat silang lahat ay nagbigay galing sa sobra nilang pera, pero ang biyuda ay nagbigay sa kabila ng kanyang kahirapan. Ibinigay niya ang lahat ng ikabubuhay niya." 

<sup>5</sup>
May ilan doon na nag-uusap tungkol sa mga mamahaling bato ng templo at mga palamuti nito na inihandog ng mga tao. Sinabi sa kanila ni Jesus, 

<sup>6</sup>
"Darating ang araw na ang lahat ng nakikita ninyong iyan ay magigiba at walang maiiwang bato na magkapatong." 

<sup>7</sup>
Tinanong nila si Jesus, "Guro, kailan po mangyayari ang sinabi ninyo? At ano ang mga palatandaan kung malapit nang mangyari iyon?" 

<sup>8</sup>
Sumagot si Jesus, "Mag-ingat kayo na hindi kayo malinlang ninuman. Sapagkat marami ang darating sa aking pangalan at sasabihin nilang sila ang Cristo, at sasabihin din nilang dumating na ang panahon. Huwag kayong maniniwala sa kanila. 

<sup>9</sup>
At kung makabalita kayo ng mga digmaan at mga himagsikan, huwag kayong matakot. Kinakailangang mangyari ang mga ito, ngunit hindi pa kaagad darating ang katapusan." 

<sup>10</sup>
Sinabi pa ni Jesus sa kanila, "Magdidigmaan ang mga bansa at mga kaharian. 

<sup>11</sup>
Magkakaroon ng malalakas na lindol, taggutom at mga salot sa iba始t ibang lugar. At makakakita kayo ng mga nakakatakot at nakakamanghang palatandaan mula sa langit. 

<sup>12</sup>
"Ngunit bago mangyari ang lahat ng iyan ay uusigin muna kayo at dadakpin ng mga tao. Dadalhin nila kayo sa mga sambahan ng mga Judio upang akusahan at ipabilanggo. Iimbestigahan kayo sa harap ng mga hari at mga gobernador dahil sa pagsunod ninyo sa akin. 

<sup>13</sup>
Magiging pagkakataon n始yo ito upang magpatotoo sa kanila tungkol sa akin. 

<sup>14</sup>
Kaya itanim ninyo sa inyong isip na hindi kayo dapat mabalisa kung ano ang inyong isasagot. 

<sup>15</sup>
Sapagkat bibigyan ko kayo ng karunungan sa pagsagot para hindi makaimik ang inyong mga kalaban. 

<sup>16</sup>
Ibibigay kayo sa inyong mga kaaway ng sarili ninyong mga magulang, kapatid, kamag-anak at mga kaibigan, at ipapapatay nila ang ilan sa inyo. 

<sup>17</sup>
Kapopootan kayo ng lahat dahil sa pagsunod ninyo sa akin. 

<sup>18</sup>
Ngunit hindi kayo mapapahamak. 

<sup>19</sup>
At kung magpapakatatag kayo, magkakaroon kayo ng buhay na walang hanggan.

<sup>20</sup>
"Kapag nakita ninyong napapaligiran na ng mga sundalo ang Jerusalem, malalaman ninyong malapit na itong mawasak. 

<sup>21</sup>
Kaya ang mga nasa Judea ay dapat nang tumakas papunta sa kabundukan, at ang mga nasa Jerusalem ay kailangang umalis agad. At ang mga nasa bukid naman ay huwag nang bumalik pa sa Jerusalem. 

<sup>22</sup>
Sapagkat panahon na iyon ng pagpaparusa, upang matupad ang nakasaad sa Kasulatan. 

<sup>23</sup>
Kawawa ang mga buntis at ang mga nagpapasuso sa mga araw na iyon dahil mahihirapan silang tumakas. Darating ang napakatinding paghihirap sa lupaing ito dahil sa matinding galit ng Dios sa mga tao rito. 

<sup>24</sup>
Ang iba sa kanila始y papatayin sa espada, at ang iba nama始y dadalhing bihag sa ibang mga bansa. At ang Jerusalem ay sasakupin ng mga hindi Judio hanggang sa matapos ang panahong itinakda ng Dios sa kanila.

<sup>25</sup>
"May mga palatandaang makikita sa araw, sa buwan, at sa mga bituin. Mababagabag ang mga bansa at hindi nila malalaman kung ano ang gagawin nila dahil sa malalakas na ugong ng mga alon sa dagat. 

<sup>26</sup>
Hihimatayin sa takot ang mga tao dahil sa mga mangyayari sa mundo, dahil mayayanig at mawawala sa kani-kanilang landas ang mga bagay sa kalawakan. 

<sup>27</sup>
At makikita nila ako na Anak ng Tao na dumarating mula sa ulap na taglay ang kapangyarihan at kaluwalhatian. 

<sup>28</sup>
Kapag nagsimula nang mangyari ang mga bagay na ito, umasa kayo at maghintay dahil malapit na ang pagliligtas sa inyo." 

<sup>29</sup>
Ikinuwento sa kanila ni Jesus ang paghahalintulad na ito: "Tingnan ninyo ang puno ng igos at ang iba pang punongkahoy. 

<sup>30</sup>
Kapag nagkakadahon na ang mga ito alam ninyong malapit na ang tag-init. 

<sup>31</sup>
Ganoon din naman, kapag nakita ninyong nangyayari na ang mga sinasabi kong ito sa inyo, malalaman ninyong malapit na ang paghahari ng Dios. 

<sup>32</sup>
Sinasabi ko sa inyo ang totoo, matutupad ang lahat ng ito bago mawala ang henerasyong ito. 

<sup>33</sup>
Ang langit at ang lupa ay maglalaho, ngunit ang mga salita ko ay mananatili magpakailanman." 

<sup>34</sup>
"Kaya mag-ingat kayo na huwag mawili sa kalayawan, sa paglalasing, sa pagkaabala sa inyong kabuhayan, at baka biglang dumating ang araw na iyon 

<sup>35</sup>
nang hindi ninyo inaasahan. Sapagkat darating ang araw na iyon sa lahat ng tao sa buong mundo. 

<sup>36</sup>
Kaya maging handa kayo sa lahat ng oras. Palagi kayong manalangin upang magkaroon kayo ng lakas na mapagtagumpayan ang lahat ng mangyayaring kahirapan, at makatayo kayo sa harap ko na Anak ng Tao nang hindi napapahiya." 

<sup>37</sup>
Araw-araw, nagtuturo si Jesus sa templo. Pagsapit ng gabi, pumupunta siya sa Bundok ng mga Olibo para magpalipas ng gabi. 

<sup>38</sup>
At maagang pumupunta ang mga tao sa templo upang makinig sa kanya.