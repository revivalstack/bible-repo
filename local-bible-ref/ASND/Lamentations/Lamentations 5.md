<sup>1</sup>
Panginoon, alalahanin nʼyo po ang nangyari sa amin. Masdan nʼyo ang dinanas naming kahihiyan. 

<sup>2</sup>
Kinuha ng mga dayuhan ang mga lupaʼt bahay namin. 

<sup>3</sup>
Naulila kami sa ama, kaya nabiyuda ang aming mga ina. 

<sup>4</sup>
Kinakailangang bayaran pa namin ang tubig na aming iniinom at ang kahoy na aming ipinanggagatong. 

<sup>5</sup>
Pinagtatrabaho kaming parang mga hayop at hindi man lang pinagpapahinga. 

<sup>6</sup>
Nagpasakop kami sa mga taga-Egipto at Asiria para magkaroon ng pagkain. 

<sup>7</sup>
Ang mga ninuno naming patay na ang nagkasala pero kami ngayon ang nagdurusa dahil sa kanilang kasalanan. 

<sup>8</sup>
Napailalim kami sa mga alipin at walang makapagligtas sa amin mula sa kanilang mga kamay. 

<sup>9</sup>
Sa paghahanap namin ng pagkain, nanganib ang aming mga buhay sa mga armadong tao sa disyerto. 

<sup>10</sup>
Nilalagnat kami dahil sa matinding gutom, at ang aming katawan ay kasing init ng pugon. 

<sup>11</sup>
Pinagsamantalahan ang mga asawa namin sa Jerusalem at ang mga anak naming babae sa mga bayan ng Juda. 

<sup>12</sup>
Ibinitin sa pamamagitan ng pagtali sa kamay ang aming mga tagapamahala at hindi iginalang ang aming matatanda. 

<sup>13</sup>
Ang aming mga kabataang lalaki ay parang aliping sapilitang pinagtrabaho sa mga gilingan at ang mga batang lalaki ay nagkandasuray-suray sa pagpasan ng mabibigat na kahoy. 

<sup>14</sup>
Ang matatanda ay hindi na umuupo sa mga pintuan ng lungsod para magbigay ng payo at ang mga kabataang lalaki ay hindi na tumutugtog ng musika. 

<sup>15</sup>
Wala na kaming kagalakan. Sa halip na magsayaw, nagdadalamhati kami. 

<sup>16</sup>
Wala na rin kaming karangalan. Nakakaawa kami dahil kami ay nagkasala. 

<sup>17</sup>
Dahil dito, nasasaktan ang aming damdamin at nagdidilim ang aming paningin. 

<sup>18</sup>
Dahil napakalungkot na ng Jerusalem at mga asong-gubat na lamang ang gumagala rito. 

<sup>19</sup>
O Panginoon, maghahari kayo magpakailanman. Ang inyong paghahari ay magpapatuloy sa lahat ng salinlahi. 

<sup>20</sup>
Bakit palagi nʼyo kaming kinakalimutan? Bakit kay tagal nʼyo kaming pinabayaan? 

<sup>21</sup>
Ibalik nʼyo kami sa inyo, at kami ay babalik. Ibalik nʼyo kami sa dati naming kalagayan. 

<sup>22</sup>
Talaga bang sobra na ang galit nʼyo sa amin kaya itinakwil nʼyo na kami?