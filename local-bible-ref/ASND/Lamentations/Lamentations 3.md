<sup>1</sup>
Isa ako sa mga nakaranas ng parusa ng Panginoon dahil sa kanyang galit. 

<sup>2</sup>
Pinalayas niya ako at pinalakad sa dilim sa halip na sa liwanag. 

<sup>3</sup>
Paulit-ulit niya akong pinarusahan araw at gabi. 

<sup>4</sup>
Pinahina ang aking katawan at binali ang aking mga buto. 

<sup>5</sup>
Sinalakay niya ako at ibinilanggo sa paghihirap at pagdurusa. 

<sup>6</sup>
Inilagay sa kadiliman na parang isang tao na matagal nang patay. 

<sup>7</sup>
Kinadena niya ako at ikinulong upang hindi makatakas. 

<sup>8</sup>
Kahit na humingi ako ng tulong, hindi niya ako pinakinggan. 

<sup>9</sup>
Hinarangan niya ng pader ang aking landas, at pinaliku-liko ang aking dadaanan. 

<sup>10</sup>
Para siyang oso o leon na nag-aabang upang salakayin ako. 

<sup>11</sup>
Kinaladkad ako palayo sa daan at pagkatapos ay nilapa at iniwan. 

<sup>12</sup>
Iniumang niya ang kanyang pana at itinutok sa akin. 

<sup>13</sup>
Pinana niya ako at tumagos ito sa puso ko. 

<sup>14</sup>
Naging katawa-tawa ako sa aking mga kalahi. Buong araw nila akong inaawitan ng pangungutya. 

<sup>15</sup>
Pinuno niya ako ng labis na kapaitan. 

<sup>16</sup>
Nabungi ang mga ngipin ko dahil pinakain niya ako ng graba, at saka tinapak-tapakan niya ako sa lupa. 

<sup>17</sup>
Inalis niya ako sa maganda kong kalagayan at hindi ko na naranasan ang kasaganaan. 

<sup>18</sup>
Nawala na ang karangalan ko at lahat ng pag-asa sa Panginoon. 

<sup>19</sup>
Napakasakit isipin ang mga paghihirap at pagdurusa ko. 

<sup>20</sup>
At kung palagi ko itong iisipin, manghihina ako. 

<sup>21</sup>
Pero nanunumbalik ang pag-asa ko kapag naaalala ko na 

<sup>22</sup>
ang pag-ibig at awa ng Panginoon ay walang katapusan. Iyan ang dahilan kung bakit hindi tayo lubusang nalipol. 

<sup>23</sup>
Araw-araw ay ipinapakita niya ang kanyang habag. Dakila ang katapatan ng Panginoon! 

<sup>24</sup>
Kaya sinabi ko sa aking sarili, "Ang Panginoon ang lahat para sa akin, kaya sa kanya ako nagtitiwala." 

<sup>25</sup>
Mabuti ang Panginoon sa mga nagtitiwalaʼt umaasa sa kanya. 

<sup>26</sup>
Mabuting matiyagang maghintay sa pagliligtas ng Panginoon. 

<sup>27</sup>
Mabuti para sa isang tao na kahit bata pa ay matuto nang sumunod. 

<sup>28</sup>
Kapag tinuturuan tayo ng Panginoon, tumahimik tayo at pag-isipan itong mabuti. 

<sup>29</sup>
Magpakumbaba tayo sa harap ng Panginoon at huwag mawalan ng pag-asa. 

<sup>30</sup>
Kapag sinampal ka sa isang pisngi, ibigay mo pa ang kabila. At tanggapin mo rin ang pangungutya ng iyong mga kaaway. 

<sup>31</sup>
Dahil hindi tayo itatakwil ng Panginoon magpakailanman. 

<sup>32</sup>
Pero kahit nagpaparusa siya, ipinapakita pa rin niya ang kanyang habag at ang napakalakiʼt walang hanggan niyang pag-ibig sa atin. 

<sup>33</sup>
Dahil hindi siya natutuwa na tayoʼy saktan o pahirapan. 

<sup>34</sup>
Ayaw ng Panginoon na apihin ang mga bilanggo, 

<sup>35</sup>
o balewalain ang karapatan ng tao. 

<sup>36</sup>
Ayaw din ng Kataas-taasang Dios na ipagkait ang katarungan sa sinumang tao. Nakikita niya ang lahat ng ito. 

<sup>37</sup>
Walang anumang bagay na nangyayari na hindi pinahihintulutan ng Panginoon. 

<sup>38</sup>
Ang Kataas-taasang Dios ang nagpapasya kung ang isang bagay na mabuti o masama ay mangyayari. 

<sup>39</sup>
Kaya bakit tayo magrereklamo kung pinarurusahan tayo dahil sa ating kasalanan? 

<sup>40</sup>
Ang dapat ay siyasatin natin ang ating pamumuhay at magbalik-loob sa Panginoon. 

<sup>41</sup>
Buksan natin ang ating mga puso at itaas ang ating mga kamay sa Dios na nasa langit at sabihin: 

<sup>42</sup>
"Panginoon, nagkasala po kami at naghimagsik sa inyo, at hindi nʼyo kami pinatawad. 

<sup>43</sup>
Nagalit kayo sa amin at inusig kami at walang awang pinatay. 

<sup>44</sup>
Tinakpan nʼyo ng mga ulap ang inyong sarili para hindi nʼyo marinig ang aming mga dalangin. 

<sup>45</sup>
Ginawa nʼyo kaming parang basura sa paningin ng ibaʼt ibang bansa. 

<sup>46</sup>
Kinutya kami ng lahat ng aming mga kaaway. 

<sup>47</sup>
Dumanas kami ng matinding takot, panganib, pagkasira at kapahamakan." 

<sup>48</sup>
Napaluha ako dahil sa kapahamakang sinapit ng aking mga kalahi. 

<sup>49</sup>
Patuloy akong iiyak 

<sup>50</sup>
hanggang sa tumunghay ang Panginoon mula sa langit. 

<sup>51</sup>
Labis akong nasaktan sa sinapit ng mga kababaihan ng aking lungsod. 

<sup>52</sup>
Hinahabol ako ng aking mga kaaway na parang isang ibon, kahit na wala naman akong nagawang kasalanan sa kanila. 

<sup>53</sup>
Sinubukan nila akong patayin sa pamamagitan ng pambabato at paghulog sa balon. 

<sup>54</sup>
Halos malunod na ako at ang akala koʼy mamamatay na ako. 

<sup>55</sup>
Doon sa ilalim ng balon, tumawag ako sa inyo Panginoon. 

<sup>56</sup>
Pinakinggan nʼyo ang pagmamakaawa ko at paghingi ng tulong. 

<sup>57</sup>
Dumating kayo nang akoʼy tumawag at sinabi nʼyong huwag akong matakot. 

<sup>58</sup>
Tinulungan nʼyo ako sa problema ko Panginoon, at iniligtas nʼyo ang buhay ko. 

<sup>59</sup>
Panginoon, nakita nʼyo ang kasamaang ginawa sa akin ng aking mga kaaway, kaya bigyan nʼyo ako ng katarungan. 

<sup>60</sup>
Alam nʼyo kung paano nila ako pinaghigantihan at ang lahat ng binabalak nila laban sa akin. 

<sup>61</sup>
Napakinggan nʼyo, O Panginoon, ang mga pangungutya nila at alam nʼyo ang lahat ng binabalak nila laban sa akin. 

<sup>62</sup>
Buong araw nilang pinag-uusapan ang pinaplano nilang masama laban sa akin. 

<sup>63</sup>
Masdan nʼyo, nakaupo man sila o nakatayo, kinukutya nila ako sa pamamagitan ng pag-awit. 

<sup>64</sup>
Panginoon, parusahan nʼyo sila ayon sa kanilang ginagawa. 

<sup>65</sup>
Patigasin nʼyo ang mga puso nila at sumpain nʼyo sila. 

<sup>66</sup>
Sa galit nʼyo Panginoon, habulin nʼyo sila at lipulin nang mawala na sila sa mundong ito.