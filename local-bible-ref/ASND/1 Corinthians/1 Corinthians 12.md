<sup>1</sup>
Ngayon, mga kapatid, nais kong maunawaan ninyo ang tungkol sa mga kaloob ng Banal na Espiritu. 

<sup>2</sup>
Alam naman ninyo na noong hindi pa kayo nakakakilala sa Dios, iniligaw kayo upang sumamba sa mga dios-diosan, na hindi naman nakakapagsalita. 

<sup>3</sup>
Kaya gusto kong malaman ninyo na walang taong pinapatnubayan ng Espiritu ng Dios ang magsasabi, "Sumpain si Jesus!" At wala ring taong makapagsasabi na, "Si Jesus ay Panginoon," kung hindi siya pinapatnubayan ng Banal na Espiritu. 

<sup>4</sup>
May ibaʼt iba tayong kaloob, ngunit iisa lang ang Espiritung pinagmulan nito. 

<sup>5</sup>
May ibaʼt ibang paraan ng paglilingkod, ngunit iisa lang ang Panginoong pinaglilingkuran natin. 

<sup>6</sup>
Ibaʼt iba ang ipinapagawa ng Dios sa atin, ngunit iisa lang ang Dios na nagbibigay sa atin ng kakayahang gawin ang mga ito. 

<sup>7</sup>
Ang bawat isa ay binigyan ng kakayahan na nagpapakita na sumasakanya ang Banal na Espiritu, upang makatulong siya sa kapwa niya mananampalataya. 

<sup>8</sup>
Sa isaʼy ipinagkaloob ng Espiritu ang kakayahang maghayag ng kaalaman tungkol sa Dios, at sa isa naman ay ang kakayahang unawain ito. 

<sup>9</sup>
Ang ibaʼy pinagkalooban ng Espiritu ng malaking pananalig sa Dios, at ang iba naman ay binigyan ng kakayahang magpagaling sa mga may sakit. 

<sup>10</sup>
Ang ibaʼy pinagkalooban ng Espiritu ng kapangyarihang gumawa ng mga himala, at ang iba naman ay binigyan ng kakayahang maghayag ng mensahe ng Dios. Mayroon namang pinagkalooban ng kakayahang makakilala kung ang kapangyarihan ng isang tao ay mula sa Banal na Espiritu o sa masasamang espiritu. Sa ibaʼy ipinagkaloob ang kakayahang magsalita sa ibaʼt ibang wika na hindi nila natutunan, at sa iba naman ay ang kakayahang maipaliwanag ang sinasabi ng mga wikang iyon. 

<sup>11</sup>
Ngunit iisang Espiritu lang ang nagbigay ng lahat ng ito, at ipinamamahagi niya sa bawat tao ayon sa kanyang kagustuhan.

<sup>12</sup>
Ang katawan ng tao ay binubuo ng maraming parte, ngunit iisa pa ring katawan. Ganoon din sa ating mga mananampalataya na siyang katawan ni Cristo. 

<sup>13</sup>
Tayong lahat, Judio man o hindi, alipin o malaya ay nabautismuhan sa iisang Espiritu upang maging isang katawan. At iisang Espiritu rin ang tinanggap nating lahat. 

<sup>14</sup>
Ang katawan ay binubuo ng maraming parte at hindi ng isang parte lamang. 

<sup>15</sup>
Kaya kung sabihin ng paa, "Dahil hindi ako kamay, hindi ako parte ng katawan," hindi ito nangangahulugang hindi siya parte ng katawan. 

<sup>16</sup>
At kung sabihin naman ng tainga, "Dahil hindi ako mata, hindi ako parte ng katawan," hindi rin ito nangangahulugang hindi siya parte ng katawan. 

<sup>17</sup>
Dahil kung ang buong katawan ay puro mata, paano ito makakarinig? At kung ang katawan ay puro lang tainga, paano ito makakaamoy? 

<sup>18</sup>
Ngunit nilikha ng Dios ang ating katawan na may ibaʼt ibang parte ayon sa kanyang nais. 

<sup>19</sup>
Kung ang katawan ay binubuo lamang ng isang parte, matatawag pa ba itong katawan? 

<sup>20</sup>
Ang totooʼy ang katawan ay binubuo ng maraming parte, ngunit iisang katawan lamang ito. 

<sup>21</sup>
Kaya hindi maaaring sabihin ng mata sa kamay, "Hindi kita kailangan," at hindi rin masasabi ng ulo sa paa, "Hindi kita kailangan." 

<sup>22</sup>
Ang totoo, ang mga parte ng katawan na parang mahina ang siya pang kailangang-kailangan. 

<sup>23</sup>
Ang mga parte ng katawan na sa tingin natin ay hindi gaanong mahalaga ay inaalagaan nating mabuti, at ang mga parteng hindi maganda ay ating pinapaganda. 

<sup>24</sup>
Hindi na kailangang pagandahin ang mga parteng maganda na. Ganoon din nang isaayos ng Dios ang ating katawan, binigyan niya ng karangalan ang mga parteng hindi gaanong marangal, 

<sup>25</sup>
upang hindi magkaroon ng pagkakahati-hati kundi pagmamalasakit sa isaʼt isa. 

<sup>26</sup>
Kaya kung nasasaktan ang isang parte ng katawan, ang ibang parte ay nasasaktan din. At kung ang isang parte ay pinararangalan, ang ibang parte ay natutuwa rin. 

<sup>27</sup>
Kayong lahat ang bumubuo ng katawan ni Cristo, at ang bawat isaʼy parte ng kanyang katawan. 

<sup>28</sup>
At sa katawang ito, na walang iba kundi ang iglesya, naglagay ang Dios ng mga sumusunod: una, mga apostol; pangalawa, mga propeta; pangatlo, mga guro. Naglagay din siya ng mga gumagawa ng mga himala, mga nagpapagaling sa mga may sakit, mga matulungin, mga tagapangasiwa, at mga nagsasalita sa ibaʼt ibang wika na hindi nila natutunan. 

<sup>29</sup>
Alam naman natin na hindi lahat ay apostol; hindi lahat ay propeta o guro. Hindi lahat ay may kapangyarihang gumawa ng mga himala, 

<sup>30</sup>
magpagaling ng mga may sakit, makapagsalita sa ibaʼt ibang wika na hindi nila natutunan o magpaliwanag nito. 

<sup>31</sup>
Ngunit sikapin ninyong makamtan ang mas mahalagang mga kaloob. At ngayon ay ituturo ko sa inyo ang pinakamabuti sa lahat.