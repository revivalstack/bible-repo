<sup>1</sup>
Sumagot si Job, 

<sup>2</sup>
"Napakinggan ko na iyan noon pa. Sa halip na aliwin ninyo ako, lalo nʼyo pang pinabigat ang paghihirap ko. 

<sup>3</sup>
Hindi na ba kayo titigil sa pagsasalita ng walang kabuluhan? Ano bang gumugulo sa isipan nʼyo at wala kayong tigil sa pakikipagtalo sa akin? 

<sup>4</sup>
Kung kayo ang nasa kalagayan ko, masasabi ko rin ang katulad ng mga sinasabi ninyo sa akin. Pagsasabihan ko kayo at kukutyain pa. 

<sup>5</sup>
Pero hindi ko gagawin iyon. Sa halip, magsasalita ako ng mga salitang makapagpapalakas at makapagpapaaliw sa inyo. 

<sup>6</sup>
Ngunit sa ngayon, patuloy pa rin ang paghihirap ko kahit ano pa ang sabihin ko. At kung tumahimik man ako, hindi rin ito mawawala. 

<sup>7</sup>
"O Dios, pinanghina nʼyo ako at winasak ang buong sambahayan ko. 

<sup>8</sup>
Pinapayat nʼyo ako; butoʼt balat na lang ako, at ayon sa iba ito ang katunayan na akoʼy nagkasala. 

<sup>9</sup>
Sa galit nʼyo, O Dios, sinalakay nʼyo ako. Para kayong mabangis na hayop na lumuray ng aking laman. Nagngangalit ang inyong ngipin at tinititigan nʼyo ako na parang akoʼy inyong kaaway. 

<sup>10</sup>
"Kinukutya ako at pinagtatawanan ng mga tao. Sinasampal para hiyain. Nagkaisa sila laban sa akin. 

<sup>11</sup>
Ipinaubaya ako ng Dios sa kamay ng taong masasama at makasalanan. 

<sup>12</sup>
Maganda ang kalagayan ko noon, pero sinira niya ako. Hinawakan niya ako sa leeg, inilugmok, at ginawa niya akong puntiryahan. 

<sup>13</sup>
Pinalibutan ako ng mga tagapana niya at walang awang pinagpapana. Tinamaan ang aking bato, at ang apdo koʼy bumulwak sa lupa. 

<sup>14</sup>
Paulit-ulit niya akong sinusugatan. Sinasalakay niya akong parang mandirigma. 

<sup>15</sup>
Nagdamit ako ng sako at naupo sa lupa para magluksa. 

<sup>16</sup>
Namumula na ang mukha ko at namumugto na ang mga mata sa kakaiyak. 

<sup>17</sup>
Wala akong nagawang kasalanan at tapat ang aking panalangin. 

<sup>18</sup>
"Ang katulad koʼy isang taong pinatay na nakikiusap sa lupa na huwag tatabunan ang kanyang dugo hanggaʼt hindi niya nakakamtan ang katarungan. 

<sup>19</sup>
Kahit ngayon ang saksi koʼy nasa langit. Siya ang magpapatunay na wala akong kasalanan. 

<sup>20</sup>
Hinahamak ako ng mga kaibigan ko; pero umiiyak ako sa Dios at humihingi ng tulong sa kanya. 

<sup>21</sup>
Ang saksi ko ang siyang magmamakaawa sa Dios para sa akin, katulad ng taong nakikiusap para sa kanyang kaibigan. 

<sup>22</sup>
Sapagkat malapit na akong pumanaw at hindi na babalik pa.