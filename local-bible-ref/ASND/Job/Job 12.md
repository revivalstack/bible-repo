<sup>1</sup>
Sumagot si Job, 

<sup>2</sup>
"Ang akala nʼyo baʼy kayo lang ang marunong at wala nang matitirang marunong kapag namatay kayo? 

<sup>3</sup>
Ako man ay marunong din gaya ninyo; hindi kayo nakahihigit sa akin. Alam ko rin ang lahat ng sinasabi ninyo. 

<sup>4</sup>
Pero naging katawa-tawa ako sa aking mga kaibigan, kahit na matuwid ako at walang kapintasan, at kahit sinagot ng Dios ang mga dalangin ko noon. 

<sup>5</sup>
Ang mga taong naghihirap na gaya ko na tila mabubuwal ay kinukutya ng mga taong walang problema. 

<sup>6</sup>
Pero ang mga tulisan at ang mga taong ginagalit ang Dios ay namumuhay ng payapa gayong ang dinidios nilaʼy ang sarili nilang kakayahan.

<sup>7-8</sup>
"Matututo ka sa ibaʼt ibang hayop – ang lumalakad, lumilipad, gumagapang, at ang lumalangoy. 

<sup>9</sup>
Sapagkat alam nila na ang Panginoon ang may gawa nito. 

<sup>10</sup>
Nasa kamay niya ang buhay o hininga ng bawat nilalang, pati na ng tao. 

<sup>11</sup>
Kung alam ng dila ng tao kung alin ang masarap o hindi masarap na pagkain, alam din ng tainga ng tao kung alin ang mabuti o masamang salita. 

<sup>12</sup>
Maraming alam sa buhay ang matatanda, dahil habang tumatagal ang buhay nila, lalong dumarami ang kanilang nalalaman. 

<sup>13</sup>
"Pero ang Dios ay hindi lang nagtataglay ng karunungan, nasa kanya rin ang kapangyarihan, at siya lang ang nakakaunawa kung ano ang dapat gawin. 

<sup>14</sup>
Walang makapag-aayos ng kanyang sinisira, at walang makapagpapalaya sa kanyang ikinukulong. 

<sup>15</sup>
Kung pipigilin niya ang ulan, matutuyo ang lupa, at kung ibubuhos naman niya ito, babahain ang lupa. 

<sup>16</sup>
Makapangyarihan siyaʼt matagumpay, at nasa ilalim ng kanyang kapangyarihan ang mandaraya at ang dinadaya. 

<sup>17</sup>
Inaalisan niya ng karunungan ang mga tagapayo, at ginagawang mangmang ang mga hukom. 

<sup>18</sup>
Pinaaalis niya ang mga hari sa kanilang trono at ipinabibihag. 

<sup>19</sup>
Tinatanggal niya sa tungkulin ang mga pari at ang mga taong may kapangyarihan. 

<sup>20</sup>
Pinatatahimik niya ang mga pinagkakatiwalaang tagapayo at inaalis ang karunungan ng matatanda. 

<sup>21</sup>
Hinahamak niya ang mga mararangal na tao at inaalisan ng kakayahan ang mga may kapangyarihan. 

<sup>22</sup>
Ang mga lihim ay kanyang inihahayag, at ang madilim ay pinapalitan ng liwanag. 

<sup>23</sup>
Pinalalakas niya ang mga bansa at pinapalawak ang kanilang teritoryo, pero ibinabagsak din niya ito at winawasak. 

<sup>24</sup>
Ginagawa niyang mangmang ang kanilang mga pinuno at inililigaw sila sa ilang. 

<sup>25</sup>
Kaya para silang bulag na kumakapa sa dilim at sumusuray-suray na parang lasing.