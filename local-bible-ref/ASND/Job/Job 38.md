<sup>1</sup>
Pagkatapos, sinagot ng Panginoon si Job mula sa ipu-ipo, sinabi niya, 

<sup>2</sup>
"Sino ka na nag-aalinlangan sa aking karunungan? Ang mga sinasabi moʼy nagpapatunay lang na wala kang nalalaman. 

<sup>3</sup>
Humanda ka. Sagutin mo ang aking mga tanong. 

<sup>4</sup>
"Nasaan ka noong nilikha ko ang pundasyon ng daigdig? Kung talagang may alam ka, sabihin mo sa akin. 

<sup>5</sup>
Alam mo ba kung sino ang nagpasya ng magiging lawak ng pundasyon at sukat nito? 

<sup>6</sup>
Sino ang may hawak ng pundasyon ng mundo? At sino ang naglagay ng pundasyon na ito 

<sup>7</sup>
habang sama-samang umaawit ang mga bituin sa umaga at nagsisigawan sa tuwa ang lahat ng anghel? 

<sup>8</sup>
"Sino ang naglagay ng hangganan sa dagat nang bumulwak ito mula sa kailaliman? 

<sup>9</sup>
Ako ang naglagay ng makapal na ulap at kadiliman bilang takip ng dagat. 

<sup>10</sup>
Nilagyan ko ng hangganan ang dagat; parang pintuang isinara at nilagyan ng trangka. 

<sup>11</sup>
Sinabihan ko ang dagat, 'Hanggang dito ka lang at huwag kang lalampas; hanggang dito lang ang malalaki mong alon.' 

<sup>12</sup>
"Minsan ba sa buhay mo Job ay nautusan mo ang umaga na magbukang-liwayway 

<sup>13</sup>
para ang ningning nito ay lumiwanag sa buong mundo at mapatigil ang kasamaang ginagawa kapag madilim? 

<sup>14</sup>
At dahil sa sikat ng araw, ang daigdig ay malinaw na nakikita katulad ng marka ng pantatak at lukot ng damit. 

<sup>15</sup>
Ang liwanag ay nakakapigil sa masasama, dahil hindi sila makakagawa ng karahasan sa iba. 

<sup>16</sup>
"Ikaw baʼy nakapunta na sa mga bukal na nasa ilalim ng dagat o sa pinakamalalim na bahagi ng dagat? 

<sup>17</sup>
Naipakita na ba sa iyo ang mga pintuan patungo sa lugar ng mga patay? 

<sup>18</sup>
Alam mo ba kung gaano kalaki itong mundo? Sabihin mo sa akin kung alam mo ang lahat ng ito! 

<sup>19</sup>
"Alam mo ba kung saan nanggaling ang liwanag at dilim? 

<sup>20</sup>
At kaya mo ba silang pabalikin sa kanilang pinanggalingan? 

<sup>21</sup>
Oo nga pala, alam mo ang lahat ng ito dahil ipinanganak ka na bago pa likhain ang mga ito at matagal na panahon ka nang nabubuhay! 

<sup>22</sup>
"Nakapunta ka na ba sa lugar na pinanggagalingan ng nyebe o ulan na yelo? 

<sup>23</sup>
Ang mga yelong itoʼy inihahanda ko para sa panahon ng kaguluhan at digmaan. 

<sup>24</sup>
Alam mo ba ang daan patungo sa lugar na pinanggagalingan ng kidlat, o sa lugar na pinanggagalingan ng hanging silangan? 

<sup>25</sup>
Sino nga ba ang gumawa ng dadaanan ng ulan at ng bagyo? 

<sup>26</sup>
Sino nga ba ang nagpapadala ng ulan sa disyerto, sa lugar na walang nakatirang tao? 

<sup>27</sup>
Sino ang nagpapadala ng ulan sa ilang para tumubo ang mga damo? 

<sup>28</sup>
Sino ang ama ng ulan, ng hamog, 

<sup>29</sup>
at ng yelong mula sa langit? 

<sup>30</sup>
Ang tubig ay nagyeyelo na kasingtigas ng bato, pati na ang itaas na bahagi ng dagat. 

<sup>31</sup>
"Kaya mo bang talian o kalagan ng tali ang grupo ng mga bituin na tinatawag na Pleyades at Orion? 

<sup>32</sup>
Mapapatnubayan mo ba ang mga bituin na lumabas sa tamang oras? Maituturo mo ba sa grupo ng mga bituing tinatawag na Malaki at Maliit na Oso ang kanilang daan? 

<sup>33</sup>
Alam mo ba ang mga tuntuning umiiral sa kalangitan? Ito kayaʼy mapapairal mo rito sa mundo? 

<sup>34</sup>
"Mauutusan mo ba ang ulap na umulan? 

<sup>35</sup>
Mauutusan mo ba ang kidlat na kumislap? Mapapasunod mo kaya ito? 

<sup>36</sup>
Sino ang nagbibigay ng karunungan at pang-unawa ng tao? 

<sup>37</sup>
Sinong napakarunong ang makakabilang ng mga ulap? Sinong makakapagbuhos ng tubig mula sa langit 

<sup>38</sup>
upang ang mga tuyong alikabok ay maging buo-buong putik? 

<sup>39</sup>
"Maihahanap mo ba ng pagkain ang mga leon para sila ay mabusog 

<sup>40</sup>
habang silaʼy nagtatago sa kanilang lungga o sa maliliit na punongkahoy? 

<sup>41</sup>
Sino ang nagpapakain sa mga uwak kapag silaʼy nagugutom at kapag ang mga inakay nilaʼy humihingi ng pagkain sa akin?