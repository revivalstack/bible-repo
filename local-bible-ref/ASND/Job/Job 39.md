<sup>1</sup>
"Alam mo ba kung kailan nanganganak ang mga kambing-gubat? Nakakita ka na ba ng usa na nanganganak? 

<sup>2</sup>
Binibilang mo ba ang mga buwan ng kanilang pagbubuntis hanggang sa sila ay manganak? At alam mo rin ba kung kailan sila manganganak? 

<sup>3</sup>
Nakayukyok silaÊ¼t nagtitiis ng hirap hanggang sa makapanganak. 

<sup>4</sup>
Paglaki ng kanilang mga anak sa kagubatan, umaalis sila at hindi na bumabalik. 

<sup>5</sup>
"Sino ang nagpalaya sa asnong-gubat? 

<sup>6</sup>
Ibinigay ko sa kanya ang ilang para kanyang tirhan, pinatira ko siya sa lupaing pinabayaan. 

<sup>7</sup>
Lumalayo siya sa maingay na bayan at ayaw niyang siya ay mapaamo. 

<sup>8</sup>
Paikot-ikot siya sa mga kabundukan para maghanap ng sariwang pastulan. 

<sup>9</sup>
"Mapagtatrabaho mo ba ang bakang-gubat? Mapapanatili mo kaya siya sa kanyang kulungan kung gabi? 

<sup>10</sup>
Matatalian mo kaya siya at mapag-aararo sa iyong bukid? 

<sup>11</sup>
Makakaasa ka kaya sa lakas niya para gawin ang mabibigat na gawain? 

<sup>12</sup>
Maaasahan mo kaya siyang tipunin at hakutin ang iyong ani papunta sa giikan? 

<sup>13</sup>
"Napakagandang tingnan ng pakpak ng malaking ibong kapag itoÊ¼y pumapagaspas, pero hindi nito mapantayan ang ganda ng pakpak ng tagak. 

<sup>14</sup>
Iniiwanan ng malaking ibong ito ang kanyang mga itlog sa lupa para mainitan. 

<sup>15</sup>
Hindi siya nag-aalalang baka matapakan ito o madaganan ng mga hayop sa gubat. 

<sup>16</sup>
Malupit siya sa kanyang mga sisiw, parang hindi kanya kung ituring. Hindi siya nag-aalala na ang pinaghirapan niya ay mawawalan ng kabuluhan. 

<sup>17</sup>
Sapagkat hindi ko siya binigyan ng karunungan at pang-unawa. 

<sup>18</sup>
Pero kapag tumakbo na siya, tinatawanan niya ang kabayo at ang sakay nito. 

<sup>19</sup>
"Job, ikaw ba ang nagbibigay ng lakas sa kabayo? Ikaw din ba ang naglagay ng kanyang kiling? 

<sup>20</sup>
Ikaw ba ang nagpapalukso sa kanya gaya ng isang balang at nagpapatakot sa mga tao kapag siya ay sumisinghal? 

<sup>21</sup>
Kumakahig siya sa lupa na parang ipinagmamalaki ang kanyang lakas. Pagkatapos ay tumatakbo siya papunta sa digmaan. 

<sup>22</sup>
Wala siyang kinatatakutan, ni hindi siya natatakot sa espada. 

<sup>23</sup>
Kumakalansing at kumikislap ang mga sandata ng sumasakay sa kanya. 

<sup>24</sup>
Lumilipad ang alikabok sa bilis ng kanyang pagtakbo. Hindi na siya mapigilan kapag tumunog na ang trumpeta. 

<sup>25</sup>
Sumisinghal siya kapag naririnig ang trumpeta. Naaamoy niya ang digmaan kahit sa malayo, at naririnig niya ang ingay ng digmaan at ang sigaw ng mga kumander. 

<sup>26</sup>
"Ikaw ba ang nagtuturo sa lawin na lumipad at pumunta sa timog? 

<sup>27</sup>
Ikaw ba ang nag-uutos sa agila na lumipad at gumawa ng kanyang pugad sa mataas na dako? 

<sup>28</sup>
Nakatira ang agila sa mataas na bato. Ang matarik na lugar ang kanyang taguan. 

<sup>29</sup>
Mula roon naghahanap siya ng madadagit, kahit ang malayo ay naaabot ng kanyang paningin. 

<sup>30</sup>
At kapag may nakita siyang bangkay ay pinupuntahan niya, at ang dugo nito ang iniinom ng kanyang mga inakay."