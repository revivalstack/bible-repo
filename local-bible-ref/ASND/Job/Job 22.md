<sup>1</sup>
Pagkatapos, sumagot si Elifaz na taga-Teman, 

<sup>2</sup>
"May maitutulong ba ang tao sa Dios, o kahit ang taong marunong? 

<sup>3</sup>
Matutuwa kaya ang Makapangyarihang Dios kung matuwid ka? May mapapala ba siya sa iyo kung walang kapintasan ang buhay mo? 

<sup>4</sup>
Sinasaway ka at hinahatulan ng Dios hindi dahil may takot ka sa kanya, 

<sup>5</sup>
kundi dahil sa sukdulan na ang kasamaan mo at walang tigil ang paggawa mo ng kasalanan. 

<sup>6</sup>
Walang awa mong kinukuha ang damit ng iyong kapwa bilang garantiya sa kanyang utang sa iyo. 

<sup>7</sup>
Hindi mo binibigyan ng tubig ang nauuhaw at hindi mo rin binibigyan ng pagkain ang nagugutom. 

<sup>8</sup>
Ginagamit mo ang iyong kapangyarihan at kadakilaan sa pangangamkam ng lupa. 

<sup>9</sup>
Kapag humihingi sa iyo ng tulong ang mga biyuda, pinauuwi mo silang walang dala. Pinagmamalupitan mo pa pati ang mga ulila. 

<sup>10</sup>
Iyan ang mga dahilan kung bakit napapalibutan ka ng patibong at dumarating sa iyo ang biglang pagkatakot. 

<sup>11</sup>
Iyan din ang mga dahilan kung bakit nadiliman ka at hindi nakakita, at inaapawan pa ng baha. 

<sup>12</sup>
"Ang Dios ay nasa kataas-taasang langit, mas mataas pa sa pinakamataas na bituin. 

<sup>13</sup>
Kaya sinasabi mo, 'Hindi alam ng Dios ang ginagawa ko. Paano siya makakahatol kung napapalibutan siya ng makapal na ulap? 

<sup>14</sup>
Napapalibutan nga siya ng makapal na ulap, kaya hindi niya tayo makikita habang naglalakad siya sa itaas ng langit.' 

<sup>15</sup>
"Patuloy ka bang susunod sa pag-uugaling matagal ng sinusunod ng taong masasama? 

<sup>16</sup>
Namatay sila nang wala pa sa panahon; katulad sila ng pundasyon ng bahay na tinangay ng baha. 

<sup>17</sup>
Sinabi nila sa Makapangyarihang Dios, 'Hayaan mo na lamang kami! Ano bang magagawa mo para sa amin?' 

<sup>18</sup>
Pero ang Dios ang pumuno ng mabubuting bagay sa bahay nila. Kaya anuman ang ipapayo nitong mga taong masama ay hindi ko tatanggapin. 

<sup>19</sup>
"Kapag nakita ng mga taong matuwid at walang kasalanan ang kapahamakan ng mga taong masama, matutuwa sila at magdiriwang. 

<sup>20</sup>
Sasabihin nila, 'Napahamak na ang mga kaaway natin, at natupok sa apoy ang kayamanan nila.' 

<sup>21</sup>
"Job, magpasakop ka sa Dios at makipagkasundo ka sa kanya upang pagpalain ka niya. 

<sup>22</sup>
Tanggapin mo ang kanyang mga itinuturo at ingatan mo sa iyong puso ang kanyang mga salita. 

<sup>23</sup>
Kung manunumbalik ka sa Dios na Makapangyarihan, at aalisin ang kasamaan sa sambahayan mo, pagpapalain ka niyang muli. 

<sup>24</sup>
Huwag mong pahalagahan ang iyong kayamanan; ituring mo ito na parang buhangin o batong nasa ilog. 

<sup>25</sup>
At ang Dios na Makapangyarihan ang ituring mong ginto at mamahaling pilak. 

<sup>26</sup>
At saka mo matatagpuan ang kaligayahang nagmumula sa Makapangyarihang Dios, at hindi ka mahihiyang lumapit sa kanya. 

<sup>27</sup>
Manalangin ka sa kanya at didinggin ka niya. Tuparin mo ang iyong mga pangako sa kanya. 

<sup>28</sup>
Anuman ang binabalak mong gawin ay mangyayari at magiging maliwanag ang iyong daan. 

<sup>29</sup>
Kung may taong nanghihina, at kung idadalangin mo sa Dios na palakasin siya, tutulungan niya ang taong iyon. 

<sup>30</sup>
Pati ang mga taong nagkasala ay ililigtas niya sa pamamagitan ng buhay mong matuwid."