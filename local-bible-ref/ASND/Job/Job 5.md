<sup>1</sup>
"Job, kahit humingi ka ng tulong, walang tutulong sa iyo. Kahit ang mga anghel ay hindi ka tutulungan. 

<sup>2</sup>
Ang galit at paninibugho ay pumapatay sa hangal at sa walang karunungan. 

<sup>3</sup>
Ayon sa aking nakita at nalaman, maaaring umunlad ang pamumuhay ng isang hangal, pero bigla na lang isusumpa ng Dios ang sambahayan niya. 

<sup>4</sup>
Ang mga anak niyaʼy walang malalapitan at wala ring magtatanggol sa kanila sa hukuman. 

<sup>5</sup>
Ang ani niyaʼy kakainin ng iba. At kahit ang mga bungang nasa tinikan ay kukunin ng mga taong gutom. Ang kayamanan niyaʼy aagawin ng mga taong uhaw sa mga ari-arian. 

<sup>6</sup>
Ang kahirapan at kaguluhan ay hindi tumutubo sa alikabok o lupa. 

<sup>7</sup>
Likas sa tao ang gumawa ng kahirapan at kaguluhan, tulad ng alipatong mula sa apoy na lumilipad paitaas. 

<sup>8</sup>
"Kung ako sa iyo, lalapit ako sa Dios. Sasabihin ko sa kanya ang aking kalagayan. 

<sup>9</sup>
Sapagkat gumagawa siya ng mga kahanga-hangang bagay at mga himalang hindi kayang unawain o bilangin. 

<sup>10</sup>
Nagpapadala siya ng ulan sa mundo at pinatutubigan niya ang mga bukirin. 

<sup>11</sup>
Itinataas niya ang mga nagpapakumbaba at kinakalinga ang mga nagdadalamhati. 

<sup>12</sup>
Sinisira niya ang plano ng mga mandaraya, para hindi sila magtagumpay. 

<sup>13</sup>
Hinuhuli niya ang marurunong sa kanilang katusuhan, at hinahadlangan ang plano ng mga mandaraya. 

<sup>14</sup>
Hindi sila nakakakita kahit maliwanag, at nangangapa sila na parang gabi kahit na katanghalian. 

<sup>15</sup>
Inililigtas ng Dios ang mga dukha mula sa kamatayan at sa mga taong makapangyarihan na umaapi sa kanila. 

<sup>16</sup>
Kaya may pag-asa ang mga dukha, pero ang masasama ay kanyang sinasaway. 

<sup>17</sup>
"Mapalad ang taong itinutuwid ng Dios ang pag-uugali. Kaya huwag mong mamasamain ang pagtutuwid ng Makapangyarihang Dios sa iyo. 

<sup>18</sup>
Sapagkat ang kanyang mga sinusugatan ay kanya ring ginagamot, at ang kanyang sinasaktan ay kanya ring pinagagaling. 

<sup>19</sup>
Palagi ka niyang ililigtas sa mga salot at panganib. 

<sup>20</sup>
Ililigtas ka niya sa kamatayan sa panahon ng taggutom at digmaan. 

<sup>21</sup>
Iingatan ka niya kung sisiraan ka ng iba, at wala kang katatakutan kung dumating man ang kapahamakan. 

<sup>22</sup>
Ang taggutom at kapahamakan ay iyong tatawanan at hindi ka matatakot sa mababangis na hayop, 

<sup>23</sup>
sapagkat hindi ka gagalawin ng mga ito. At hindi ka na mahihirapang magtanim sa bukid mong mabato. 

<sup>24</sup>
Mamumuhay ng payapa ang sambahayan mo at walang mawawala sa iyong mga hayop. 

<sup>25</sup>
Dadami ang iyong angkan na parang kasindami ng mga damo sa lupa. 

<sup>26</sup>
Hahaba ang buhay mo at hindi ka mamamatay nang hindi sa tamang panahon. 

<sup>27</sup>
Ayon sa aming nalaman at naranasan, napatunayan namin na talagang totoo ang lahat ng ito. Kaya dinggin mo ito at isabuhay para sa ikabubuti mo."