<sup>1</sup>
Pagkatapos, sumagot si Bildad na taga-Shua, 

<sup>2</sup>
"Job, hanggang kailan ka ba magsasalita ng ganyan? Ayusin mo ang sinasabi mo at saka kami makikipag-usap sa iyo. 

<sup>3</sup>
Ang tingin mo ba sa amin ay para kaming mga hayop na hindi nakakaunawa? 

<sup>4</sup>
Sinasaktan mo lang ang sarili mo dahil sa galit mo. Ang akala mo baʼy dahil lang sa iyo, pababayaan na ng Dios ang mundo o ililipat niya ang mga bato mula sa kinaroroonan nila? 

<sup>5</sup>
"Sa totoo lang, ang taong masama ay tiyak na mamamatay. Ang tulad niyaʼy ilaw na hindi na magbibigay ng liwanag. 

<sup>6</sup>
Magdidilim sa kinaroroonan niya, dahil mamamatay ang ilawang malapit sa kanya. 

<sup>7</sup>
Noon ay may katatagan siya pero ngayon ay bumabagsak. Ang sarili niyang plano ang siya ring sisira sa kanya. 

<sup>8</sup>
Siya mismo ang lumakad papunta sa bitag at nahuli siya. 

<sup>9</sup>
Hindi na maalis doon ang mga paa niya. 

<sup>10</sup>
Inilagay ang bitag sa dinadaanan niya, at tinabunan ng lupa. 

<sup>11</sup>
Napapaligiran siya ng mga bagay na kinatatakutan niya at para bang hinahabol siya ng mga ito saanman siya pumunta. 

<sup>12</sup>
Dahil sa pagkagutom, unti-unting nababawasan ang lakas niya. At ang kapahamakan ay nakahanda para ipahamak siya. 

<sup>13</sup>
Ang balat niyaʼy sinisira ng nakakamatay na sakit at nabubulok ang kanyang mga paaʼt kamay. 

<sup>14</sup>
Pinaalis siya sa tahanang kanlungan niya at dinala sa harap ng nakakatakot na hari. 

<sup>15</sup>
Mawawala ang tirahan ng masama dahil masusunog iyon sa nagniningas na asupre. 

<sup>16</sup>
Ang katulad niyaʼy isang punongkahoy na natuyo ang mga ugat at mga sanga. 

<sup>17</sup>
Makakalimutan siya ng lahat dito sa daigdig at wala nang makakaalala pa sa kanya. 

<sup>18</sup>
Palalayasin siya mula rito sa maliwanag na daigdig patungo sa madilim na lugar ng mga patay. 

<sup>19</sup>
Wala siyang magiging anak o apo at walang matitirang buhay sa pamilya niya. 

<sup>20</sup>
Ang mga tao sa saanmang lugar ay magtataka at matatakot sa mga nangyayari sa kanya. 

<sup>21</sup>
Ganyan nga ang sasapitin ng taong masama na hindi kumikilala sa Dios."