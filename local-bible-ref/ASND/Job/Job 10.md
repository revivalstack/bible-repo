<sup>1</sup>
"Kinasusuklaman ko ang buhay ko, kaya dadaing ako hanggaʼt gusto ko. Sasabihin ko ang aking sama ng loob. 

<sup>2</sup>
Ito ang sasabihin ko sa Dios: 'Huwag nʼyo akong hatulan na masama ako. Sabihin nʼyo sa akin kung ano ang kasalanan ko sa inyo. 

<sup>3</sup>
Natutuwa ba kayo na pinahihirapan nʼyo ako? Bakit nʼyo itinatakwil ang inyong nilikha, at sinasang-ayunan naman ang binabalak ng masama? 

<sup>4</sup>
Ang paningin nʼyo baʼy tulad ng paningin ng tao? 

<sup>5</sup>
Ang buhay nʼyo baʼy kasing-ikli ng buhay ng tao? 

<sup>6</sup>
Bakit pilit nʼyo akong hinahanapan ng kasalanan? 

<sup>7</sup>
Alam nʼyong wala akong kasalanan, pero sino ang makapagtatanggol sa akin mula sa inyong kamay? 

<sup>8</sup>
" 'Kayo ang gumawa at humubog sa akin, at ngayon kayo rin ang sisira sa akin. 

<sup>9</sup>
Alalahanin ninyong akoʼy hinubog nʼyo mula sa lupa at ngayon baʼy ibabalik nʼyo na ako sa lupa? 

<sup>10</sup>
Hindi baʼt kayo ang humubog sa akin mula sa sinapupunan ng aking ina na parang keso na hinubog mula sa gatas? 

<sup>11</sup>
Binuo nʼyo ang aking mga buto at litid, at saka binalutan ng laman at balat. 

<sup>12</sup>
Pagkatapos, binigyan nʼyo ako ng buhay, pinakitaan ng kabutihan at iningatan. 

<sup>13</sup>
Pero nalaman ko na ang tunay ninyong plano sa akin 

<sup>14</sup>
ay ang bantayan ako kung magkakasala ako at kapag nangyari iyon, hindi nʼyo ako patatawarin. 

<sup>15</sup>
Nagkasala man ako o hindi, pareho lang naman na nakakaawa ako, dahil sa labis na kahihiyan at paghihirap na dinaranas ko. 

<sup>16</sup>
Pinagsisikapan kong bumangon, pero para kayong leon na nakaabang sa akin. Ginagamit nʼyo ang inyong kapangyarihan laban sa akin. 

<sup>17</sup>
Patuloy nʼyo akong isinasakdal at lalo kayong nagagalit sa akin. Walang tigil nʼyo akong nilulusob. 

<sup>18</sup>
" 'Bakit niloob nʼyo pa na isilang ako? Sanaʼy namatay na lang ako at wala nang nakakita sa akin. 

<sup>19</sup>
Hindi na lang sana ako nilikha. Namatay na lang sana ako bago isinilang at itinuloy sa libingan. 

<sup>20</sup>
Maikling panahon na lang ang natitira sa akin, kaya hayaan nʼyo na lang ako para kahit saglit man lang ay sumaya naman ako, 

<sup>21</sup>
bago ako pumunta sa lugar na malungkot at madilim, at hindi na ako makakabalik pa rito. 

<sup>22</sup>
Napakadilim sa lugar na iyon; palaging gabi at walang liwanag, at naghahari doon ang kaguluhan.' "