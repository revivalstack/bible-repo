<sup>1</sup>
Sumagot si Job, 

<sup>2</sup>
"Ang akala mo baʼy natulungan mo ang walang kakayahan at nailigtas ang mahihina? 

<sup>3</sup>
Ang akala mo baʼy napayuhan mo ang kapos sa karunungan sa pamamagitan ng iyong karunungan? 

<sup>4</sup>
Saan ba nanggaling ang mga sinasabi mong iyan? Sinong espiritu ang nagturo sa iyo na sabihin iyan? 

<sup>5</sup>
"Nanginginig sa takot ang mga patay sa kinalalagyan nila sa ilalim ng tubig. 

<sup>6</sup>
Lantad sa paningin ng Dios ang lugar ng mga patay. Hindi maitatago ang lugar na iyon ng kapahamakan. 

<sup>7</sup>
Inilatag ng Dios ang hilagang kalangitan sa kalawakan at isinabit ang mundo sa kawalan. 

<sup>8</sup>
Ibinabalot niya ang ulan sa makakapal na ulap, pero hindi ito napupunit gaano man kabigat. 

<sup>9</sup>
Tinatakpan niya ng makapal na ulap ang bilog na buwan. 

<sup>10</sup>
Nilagyan niya ng hangganan ang langit at dagat na parang hangganan din ng liwanag at dilim. 

<sup>11</sup>
Sa pagsaway niya ay nayayanig ang mga haligi ng langit. 

<sup>12</sup>
Sa kanyang kapangyarihan ay pinaaalon niya ang dagat; sa kanyang karunungan ay tinalo niya ang dragon na si Rahab. 

<sup>13</sup>
Sa pamamagitan ng pag-ihip niya ay umaaliwalas ang langit, at sa kanyang kapangyarihan pinatay niya ang gumagapang na dragon. 

<sup>14</sup>
Mga simpleng bagay lang ito para sa kanya. Parang isang bulong lang na ating napakinggan. Sino ngayon ang makakaunawa sa kapangyarihan ng Dios?"