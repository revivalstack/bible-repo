<sup>1</sup>
Pagkatapos, sumagot si Zofar na taga-Naama, 

<sup>2</sup>
"Kailangang magsalita na ako dahil hindi ako mapakali. 

<sup>3</sup>
Sinaway mo ako ng may halong pangungutya at may nag-uudyok sa isip kong ikaw ay sagutin. 

<sup>4</sup>
"Tiyak na alam mo na mula pa noong unang panahon, simula nang likhain ang tao sa mundo, 

<sup>5</sup>
ang ligaya ng taong masama ay sandali lang. Totoong hindi nagtatagal ang kasiyahan ng taong hindi naniniwala sa Dios. 

<sup>6</sup>
Kahit na kasintaas ng langit at ulap ang tingin niya sa kanyang sarili, 

<sup>7</sup>
mawawala rin siya magpakailanman katulad ng kanyang dumi. Ang mga kakilala niyaʼy magtataka kung nasaan na siya. 

<sup>8</sup>
Mawawala siya na parang isang panaginip o pangitain sa gabi at hinding-hindi na matatagpuan. 

<sup>9</sup>
Hindi na siya makikita ng mga nakakakilala sa kanya at mawawala siya sa dati niyang tirahan. 

<sup>10</sup>
Ang mga anak niya ang magbabayad ng mga ninakaw niya sa mga dukha. 

<sup>11</sup>
Malakas at bata pa siyang mamamatay at ililibing. 

<sup>12</sup>
"Ang paggawa niya ng masama ay parang pagkaing matamis sa kanyang bibig 

<sup>13</sup>
na nginunguyang mabuti at ninanamnam. 

<sup>14</sup>
Pero pagdating sa tiyan, ito ay nagiging maasim at lalason sa kanya na parang kamandag ng ahas. 

<sup>15</sup>
Isusuka niyang parang pagkain ang kayamanang ninakaw niya. Ipapasuka ito ng Dios sa kanya kahit itoʼy nasa tiyan na niya. 

<sup>16</sup>
Sisipsipin niya ang kamandag ng mga ahas at ang pangil ng ahas ang papatay sa kanya. 

<sup>17</sup>
Hindi na niya matitikman ang saganang langis, gatas, at ang pulot na dumadaloy na parang batis o ilog. 

<sup>18</sup>
Hindi siya gagantimpalaan para sa kanyang pinaghirapan o matutuwa man sa kanyang kayamanan. 

<sup>19</sup>
Sapagkat inapi niya at pinabayaan ang mga dukha, at inagaw ang mga bahay na hindi sa kanya. 

<sup>20</sup>
"Hindi niya mapapakinabangan ang kanyang pinaghirapan. Lahat ng magugustuhan niya ay hindi makakaligtas sa kanya. 

<sup>21</sup>
Wala ng matitira sa kanya na makakain niya dahil mawawala ang kanyang kayamanan. 

<sup>22</sup>
Sa kanyang kasaganaan, darating sa kanya ang kahirapan. Labis na paghihirap nga ang darating sa kanya. 

<sup>23</sup>
Bubusugin siya ng Dios ng paghihirap. Patitikimin siya ng Dios ng kanyang matinding galit, at pauulanan ng parusa. 

<sup>24</sup>
Maaaring makatakas siya sa sandatang bakal pero tatamaan din siya ng panang tanso. 

<sup>25</sup>
Tutusok ito sa kanyang apdo at tatagos sa kanyang katawan. At makakaramdam siya ng takot. 

<sup>26</sup>
Mawawala ang kanyang kayamanan sa kadiliman. Susunugin siya ng apoy na hindi tao ang nagpaningas, pati na ang lahat ng naiwan sa kanyang tirahan. 

<sup>27</sup>
Ihahayag ng langit ang mga kasalanan niya at sasaksi naman ang lupa laban sa kanya. 

<sup>28</sup>
Tatangayin ng baha ang bahay niya sa araw na ibuhos ng Dios ang kanyang galit. 

<sup>29</sup>
Iyan ang kapalaran ng taong masama ayon sa itinakda ng Dios sa kanya."