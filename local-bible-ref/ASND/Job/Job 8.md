<sup>1</sup>
Sumagot si Bildad na taga-Shua, 

<sup>2</sup>
"Hanggang kailan ka magsasalita ng ganyan? Nag-iingay ka lang at walang kabuluhan ang mga sinasabi mo. 

<sup>3</sup>
Hindi maaaring pilipitin ng Makapangyarihang Dios ang katarungan o baluktutin ang katuwiran. 

<sup>4</sup>
Nagkasala ang iyong mga anak laban sa Dios kaya nararapat lamang ang natanggap nilang kaparusahan. 

<sup>5</sup>
Pero kung lalapit ka sa Makapangyarihang Dios, at magmamakaawa sa kanya, 

<sup>6</sup>
at mamumuhay nang malinis at matuwid, kahit ngayon ay agad ka niyang tutulungan at ibabalik sa mabuting kalagayan. 

<sup>7</sup>
At ang kayamanang ibibigay sa iyo ay higit pa kaysa sa kayamanan mo noon. 

<sup>8</sup>
"Tanungin mo ang mga matatanda. Alamin mo kung ano ang natutunan ng kanilang mga ninuno. 

<sup>9</sup>
Sapagkat parang kailan lang tayo ipinanganak at kaunti lang ang ating nalalaman, at ang mga araw natin dito sa mundo ay tulad ng anino na hindi nagtatagal. 

<sup>10</sup>
Pakinggan mo sila, at sasabihin nila sa iyo ang kanilang nalalaman. 

<sup>11</sup>
"Hindi mabubuhay ang halamang tubig kung walang tubig. 

<sup>12</sup>
Mamamatay iyon kahit na pasibol pa lang at hindi pa panahong putulin. 

<sup>13</sup>
Ganyan din ang kahihinatnan ng lahat ng taong tumatalikod sa Dios. Ang kanyang pag-asa ay mawawala. 

<sup>14</sup>
Ang lahat ng inaasahan at pinagtitiwalaan niya ay kasinrupok ng sapot ng gagamba. 

<sup>15</sup>
Kapag sinandalan ito, agad nalalagot; dumidikit ngunit mahina ang kapit. 

<sup>16</sup>
Kung titingnan parang mabuti ang kalagayan niya, parang tanim na sagana sa dilig at sikat ng araw. Yumayabong ito sa buong hardin 

<sup>17</sup>
at kumakapit ang mga ugat nito sa mga bato. 

<sup>18</sup>
Pero kapag nabunot na ito, hindi na pinapansin. 

<sup>19</sup>
Ganyan ang wakas ng buhay niya, at may tanim na tutubong muli sa lugar na kanyang tinubuan. 

<sup>20</sup>
"Ang totoo, hindi itinatakwil ng Dios ang taong matuwid at hindi niya tinutulungan ang taong masama. 

<sup>21</sup>
Patatawanin ka niyang muli, at pasisigawin sa kagalakan. 

<sup>22</sup>
Ipapahiya niya ang mga napopoot sa iyo at wawasakin ang kanilang sambahayan."