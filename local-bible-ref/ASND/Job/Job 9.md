<sup>1</sup>
Sumagot si Job, 

<sup>2</sup>
"Totoo ang sinabi mo. Pero paano mapapatunayan ng tao na wala siyang kasalanan sa harapan ng Dios? 

<sup>3</sup>
Kahit na makipagtalo pa siya sa Dios sa hukuman, wala siyang magagawa, dahil sa isang libong katanungan ng Dios, hindi niya masasagot isa man sa mga ito. 

<sup>4</sup>
Marunong at makapangyarihan ang Dios. Sino ang nakipaglaban sa kanya at nagtagumpay? 

<sup>5</sup>
"Walang anu-anoʼy pinauuga niya ang mga bundok at natitibag ito sa tindi ng kanyang galit. 

<sup>6</sup>
Niyayanig niya ang lupa at ang mga pundasyon nito ay nauuga. 

<sup>7</sup>
Kapag inutusan niya ang araw o ang mga bituin, hindi ito sisikat o magbibigay ng liwanag. 

<sup>8</sup>
Tanging siya lang ang nakapaglalatag ng langit at nakapagpapatigil ng alon. 

<sup>9</sup>
Siya ang manlilikha ng grupo ng mga bituin na tinatawag na Oso, Orion, Pleyades, at mga bituin sa katimugan. 

<sup>10</sup>
Gumagawa siya ng mga kahanga-hangang bagay at mga himalang hindi kayang unawain at bilangin. 

<sup>11</sup>
Kapag dumadaan siya sa tabi ko, hindi ko siya nakikita o nararamdaman. 

<sup>12</sup>
Kung may gusto siyang kunin, walang makakapigil sa kanya. At sino ang makakapagreklamo sa mga ginagawa niya? 

<sup>13</sup>
Hindi pinipigil ng Dios ang kanyang galit. Kahit ang mga katulong ng dragon na si Rahab ay yumuyukod sa takot sa kanya. 

<sup>14</sup>
Kaya papaano ko ipagtatanggol ang sarili ko sa Dios? Ano ang mga salitang maaari kong gamitin para makipagtalo sa kanya? 

<sup>15</sup>
Kahit na wala akong kasalanan, hindi ko maipagtatanggol ang sarili ko. Ang magagawa ko lamang ay magmakaawa sa Dios na aking Hukom. 

<sup>16</sup>
Kahit hilingin kong magkausap kami at pumayag siya, hindi pa rin niya ako pakikinggan. 

<sup>17</sup>
Sapagkat pinapahirapan niya ako na parang sinasalanta ng bagyo, at dinadagdagan pa niya ang paghihirap ko nang walang dahilan. 

<sup>18</sup>
Halos malagot na ang aking hininga dahil sa paghihirap na idinulot niya sa akin. 

<sup>19</sup>
Kung lakas ang pag-uusapan walang tatalo sa kanya! At kung sa hukuman idadaan, sinong makapaghahabla sa kanya? 

<sup>20</sup>
Kahit na wala akong kasalanan, paparusahan pa rin ako dahil sa mga sinabi ko. 

<sup>21</sup>
Kahit na wala akong kapintasan, wala na itong halaga sa akin ngayon. Kinamumuhian ko na ang aking buhay. 

<sup>22</sup>
Pareho lang naman ang kapalaran ng matuwid at masama. Lahat sila ay mamamatay. 

<sup>23</sup>
Kapag biglang namatay sa kalamidad ang matuwid, natatawa lang siya. 

<sup>24</sup>
Ipinagkatiwala niya ang mundo sa masasama. Tinatakpan niya ang mata ng mga hukom para hindi sila humatol ng tama. Kung hindi siya ang gumagawa nito, sino pa kaya? 

<sup>25</sup>
"Madaling lumipas ang mga araw sa buhay ko; mas mabilis pa ito kaysa sa mananakbo. Lumilipas ito nang walang nakikitang kabutihan. 

<sup>26</sup>
Dumadaan ito na kasimbilis ng isang matuling sasakyang pandagat o ng agilang dumadagit ng pagkain. 

<sup>27</sup>
Kahit tumigil na ako sa pagdaing at pagdadalamhati at akoʼy ngumiti na, 

<sup>28</sup>
nananaig pa rin sa akin ang takot sa mga paghihirap na maaaring dumating sa akin. Dahil alam kong hindi niya ako ituturing na walang kasalanan. 

<sup>29</sup>
Yaman din lamang na itinuring na niya akong may kasalanan, wala nang halaga na ipagtanggol ko pa ang aking sarili. 

<sup>30</sup>
Kahit sabunan ko pa ang aking buong katawan para luminis, 

<sup>31</sup>
ilulubog pa rin niya ako sa maputik na hukay, upang kahit ang sarili kong damit ay ikahiya ako. 

<sup>32</sup>
Hindi tao ang Dios na katulad ko; hindi ko siya kayang sagutin o isakdal man sa hukuman. 

<sup>33</sup>
Mayroon sanang mamagitan sa amin para pagkasunduin kaming dalawa, 

<sup>34</sup>
at mapatigil sana niya ang pagpalo ng Dios sa akin, para hindi na ako matakot. 

<sup>35</sup>
Kung magkagayoʼy makakausap ko na ang Dios nang walang takot, pero sa ngayon hindi ko pa ito magagawa."