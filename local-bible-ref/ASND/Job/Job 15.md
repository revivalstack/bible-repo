<sup>1</sup>
Sumagot si Elifaz na taga-Teman, 

<sup>2</sup>
"Job, ang taong marunong ay hindi nagsasalita ng walang kabuluhan. 

<sup>3</sup>
Hindi siya nakikipagtalo sa mga salitang walang saysay. 

<sup>4</sup>
Pero ang mga sinasabi moʼy magtutulak sa tao upang mawalan ng paggalang sa Dios at magiging hadlang sa paglilingkod sa kanya. 

<sup>5</sup>
Ang sinasabi mo ay bunga ng iyong kasamaan. At dinadaya mo ang iba sa pamamagitan ng iyong mga sinasabi. 

<sup>6</sup>
Hindi na kailangang hatulan pa kita, dahil ang iyong mga sinasabi mismo ang nagpapatunay laban sa iyo. 

<sup>7</sup>
Akala mo baʼy ikaw ang unang isinilang? Ipinanganak ka na ba bago nilikha ang mga bundok? 

<sup>8</sup>
Narinig mo na ba ang mga plano ng Dios? Ikaw lang ba ang marunong? 

<sup>9</sup>
Ano bang alam mo na hindi namin alam? At ano ang naunawaan mo na hindi namin naunawaan? 

<sup>10</sup>
Natuto kami sa matatanda na mas matanda pa kaysa sa iyong ama. 

<sup>11</sup>
Sinabi namin sa iyo ang mga salitang mula sa Dios na makapagbibigay ng lakas at aliw sa iyo. Hindi pa ba sapat iyon? 

<sup>12</sup>
Bakit nagpapadala ka sa iyong damdamin? Nabubulagan ka na ba sa katotohanan 

<sup>13</sup>
para magalit ka sa Dios at magsalita ng masama laban sa kanya? 

<sup>14</sup>
Kaya ba ng isang tao na mamuhay ng malinis at matuwid sa paningin ng Dios? 

<sup>15</sup>
Ni hindi nga lubusang nagtitiwala ang Dios sa mga anghel niya. Kung ang mga nilalang niyang ito na nasa langit ay hindi lubusang malinis sa kanyang paningin, 

<sup>16</sup>
ang tao pa kaya na ipinanganak na masama at makasalanan, at uhaw sa paggawa ng masama? 

<sup>17</sup>
"Job, pakinggan mo ako. Sasabihin ko sa iyo at ipapaliwanag ang mga naranasan ko. 

<sup>18</sup>
May masasabi rin tungkol dito ang mga marurunong na tao na natuto sa kanilang mga ninuno. 

<sup>19</sup>
Sila lang ang nagmamay-ari ng kanilang lupain, at walang dayuhang sumakop sa kanila. 

<sup>20</sup>
"Ang taong masama ay maghihirap habang buhay. 

<sup>21</sup>
Palagi siyang kinakabahan kahit na walang panganib, dahil iniisip niya na baka salakayin siya ng mga tulisan. 

<sup>22</sup>
Takot din siyang pumunta sa dilim dahil baka may pumatay sa kanya. 

<sup>23</sup>
Kung saan-saan siya naghahanap ng pagkain. Alam niyang malapit nang dumating ang kapahamakan. 

<sup>24</sup>
Kaya labis ang kanyang pagkatakot, katulad ng hari na naghahanda sa pagsalakay sa kanyang mga kaaway. 

<sup>25</sup>
Nangyayari ito sa kanya dahil nagrerebelde at sumusuway siya sa Makapangyarihang Dios. 

<sup>26</sup>
Para siyang nakahawak sa matibay na kalasag at handang kalabanin ang Dios. 

<sup>27</sup>
Kahit mataba at mayaman siya ngayon, 

<sup>28</sup>
titira siya sa mga gibang bayan, sa mga bahay na walang nakatira at malapit nang gumuho. 

<sup>29</sup>
Hindi na dadami ang kanyang kayamanan, at ang mga natitira niyang yaman at ari-arian ay hindi na magtatagal. 

<sup>30</sup>
Hindi siya makakatakas sa kapahamakan. Magiging tulad siya ng puno na ang mga sangaʼy masusunog. Lahat ng ari-arian niya ay mawawala sa isang ihip lamang ng Dios. 

<sup>31</sup>
Huwag sana niyang dayain ang sarili niya sa pamamagitan ng pagtitiwala sa mga bagay na walang kabuluhan, dahil wala siyang makukuha sa mga iyon. 

<sup>32</sup>
Maagang darating sa kanya ang kanyang parusa at hindi na siya uunlad pa. 

<sup>33</sup>
At magiging tulad siya ng ubas na nalalagas ang mga hilaw na bunga o katulad ng olibo na nalalagas ang mga bulaklak. 

<sup>34</sup>
Sapagkat mamamatay ng walang lahi ang mga taong walang takot sa Dios. At ang mga bahay na itinayo nila mula sa mga suhol ay masusunog. 

<sup>35</sup>
Ang lagi nilang iniisip ay ang manggulo, gumawa ng masama, at mandaya."