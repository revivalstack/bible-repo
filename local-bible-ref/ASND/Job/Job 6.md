<sup>1</sup>
Sumagot si Job, 

<sup>2</sup>
"Kung matitimbang lang ang dinaranas kong pagtitiis at paghihirap, 

<sup>3</sup>
mas mabigat pa ito kaysa sa buhangin sa tabing-dagat. Iyan ang dahilan kung bakit nagsasalita ako nang hindi ko pinag-iisipan nang mabuti. 

<sup>4</sup>
Sapagkat para akong pinana ng Makapangyarihan na Dios ng panang nakakalason, at ang lason nitoʼy kumalat sa buo kong katawan. Ang nakakatakot na pana ng Dios ay nakatusok na sa akin. 

<sup>5</sup>
Wala ba akong karapatang dumaing? Kahit asnong-gubat at baka ay umaatungal kapag walang damo. 

<sup>6</sup>
Ang tao namaʼy nagrereklamo kapag walang asin ang kanyang pagkain, lalo naʼt kung ang kakainin ay puti lang ng itlog. 

<sup>7</sup>
Ako man ay wala ring ganang kainin iyan, para akong masusuka. 

<sup>8</sup>
"Nawaʼy ibigay ng Dios sa akin ang aking kahilingan. Matanggap ko na sana ang aking hinahangad, 

<sup>9</sup>
na bawiin na lang sana ng Dios ang aking buhay. 

<sup>10</sup>
At kapag itoʼy nangyari, masaya pa rin ako, dahil sa kabila ng aking paghihirap hinding-hindi ko itinakwil ang mga salita ng Banal na Dios. 

<sup>11</sup>
"Ngunit pagod na akong maghintay at wala na rin akong maaasahan pa. Bakit kailangang patagalin pa ang buhay ko? 

<sup>12</sup>
Kasingtibay ba ako ng bato at gawa ba sa tanso ang katawan ko? Hindi! 

<sup>13</sup>
Wala na akong lakas para iligtas ang sarili ko. Wala na rin akong pagkakataong magtagumpay pa. 

<sup>14</sup>
"Bilang mga kaibigan nais kong damayan ninyo ako sa paghihirap kong ito, kahit na sa tingin ninyoʼy itinakwil ko na ang Dios na Makapangyarihan. 

<sup>15</sup>
Pero kayong mga itinuturing kong kapatid ay hindi pala maaasahan; para kayong sapa na kung minsan ay umaapaw ang tubig at kung minsan naman ay tuyo. 

<sup>16</sup>
Itoʼy umaapaw kapag napupuno ng tunaw na yelo at nyebe, 

<sup>17</sup>
at natutuyo kapag tag-init. 

<sup>18</sup>
Kapag dumaan doon ang mga naglalakbay, wala silang tubig na maiinom, kaya pagdating nila sa ilang namamatay sila. 

<sup>19</sup>
Ang mga mangangalakal na nagmula sa Tema at Sheba na naglalakbay ay umaasang makakainom sa sapa, 

<sup>20</sup>
pero nabigo sila. Umaasa silang may tubig doon pero wala pala. 

<sup>21</sup>
Ang sapa na iyon ang katulad ninyo. Wala rin kayong naitutulong sa akin. Natakot kayo nang makita ninyo ang nakakaawa kong kalagayan. 

<sup>22</sup>
Pero bakit? Humingi ba ako ng regalo sa inyo? Nakiusap ba ako na tulungan ninyo ako mula sa inyong kayamanan, 

<sup>23</sup>
o iligtas sa kamay ng aking mga kaaway? 

<sup>24</sup>
Hindi! Ang pakiusap ko lamang ay sabihin ninyo sa akin ang tamang sagot sa nangyayari sa akin, at tatahimik na ako. Sabihin ninyo sa akin kung ano ang nagawa kong pagkakamali. 

<sup>25</sup>
Hindi baleng masakit ang sasabihin ninyo bastaʼt iyon ay totoo. Pero ang ibinibintang ninyo sa akin ay hindi totoo at hindi ninyo mapatunayan. 

<sup>26</sup>
Gusto ninyong ituwid ang mga sinasabi ko, dahil para sa inyo, ang aking sinasabi bilang desperadong tao ay walang kabuluhan. 

<sup>27</sup>
Bakit, kayo baʼy matuwid? Nagagawa nga ninyong ipaalipin ang isang ulila, o di kayaʼy ipagbili ang isang kaibigan! 

<sup>28</sup>
Tingnan ninyo ako. Sa tingin ba ninyoʼy magsisinungaling ako sa inyo? 

<sup>29</sup>
Tigilan na ninyo ang paghatol sa akin, dahil wala akong kasalanan. 

<sup>30</sup>
Akala ba ninyo ay nagsisinungaling ako, at hindi ko alam kung ano ang tama at mali?