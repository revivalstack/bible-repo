<sup>1</sup>
Kinalaunan, tumigil na sa pagsasalita ang tatlong kaibigan ni Job, dahil ipinipilit ni Job na wala siyang kasalanan. 

<sup>2</sup>
May isang tao roon na ang pangalan ay Elihu. Anak siya ni Barakel, na taga-Buz. Mula siya sa angkan ni Ram. Nagalit siya kay Job dahil sinisisi nito ang Dios, sa halip na ang kanyang sarili. 

<sup>3</sup>
Nagalit din siya sa tatlong kaibigan ni Job dahil hindi nila napatunayang nagkasala si Job at lumalabas pa na ang Dios ang may kasalanan. 

<sup>4</sup>
At dahil mas matanda sila kaysa kay Elihu, naghintay muna si Elihu na matapos silang magsalita bago siya nagsalita kay Job. 

<sup>5</sup>
Pero nang wala ng masabi ang tatlo, nagalit siya. 

<sup>6</sup>
Kaya sinabi niya, "Bata pa ako at kayoʼy matatanda na, kaya nag-aatubili akong magsalita. Hindi ako nangahas na magsalita sa inyo tungkol sa nalalaman ko. 

<sup>7</sup>
Ang akala ko ay kayo ang dapat magturo dahil matatanda na kayo at maraming nalalaman. 

<sup>8</sup>
Pero ang totoo, ang espiritu ng Dios na Makapangyarihan na nasa tao, ang siyang nagbibigay ng pang-unawa. 

<sup>9</sup>
Ang katandaan ay hindi garantiya ng karunungan at kaalaman kung ano ang tama. 

<sup>10</sup>
Kaya pakinggan ninyo ako. Sasabihin ko ang nalalaman ko. 

<sup>11</sup>
Naghintay ako habang iniisip ninyo kung ano ang nararapat ninyong sabihin. Pinakinggan ko ang inyong mga katuwiran. 

<sup>12</sup>
Pinakinggan kong mabuti ang mga sinabi ninyo, pero ni isa sa inyoʼy walang nakapagpatunay na nagkasala si Job; ni hindi ninyo nasagot ang mga pangangatwiran niya. 

<sup>13</sup>
Huwag ninyong sasabihing, 'Napag-alaman naming mas marunong siya. Hayaan ninyong ang Dios ang sumagot sa kanya at hindi ang tao!' 

<sup>14</sup>
Kung sa akin siya nakipagtalo, hindi ko siya sasagutin na katulad ng mga sinabi ninyo. 

<sup>15</sup>
Hindi na kayo makakibo ngayon at wala nang maisagot sa kanya. 

<sup>16</sup>
At ngayong wala na kayong maisagot, kailangan ko pa bang maghintay? 

<sup>17</sup>
Ako rin ay may sasabihin ayon sa nalalaman ko. 

<sup>18</sup>
Dahil marami akong gustong sabihin, at hindi ko na talaga ito mapigilan. 

<sup>19</sup>
Para akong bagong sisidlang-balat na punong-puno at malapit nang sumabog. 

<sup>20</sup>
Kinakailangan kong magsalita para gumaan ang pakiramdam ko. 

<sup>21</sup>
Wala akong kakampihan o pupurihin. 

<sup>22</sup>
Hindi ako marunong mambola. Kung gagawin ko ito, parusahan nawa ako ng aking Manlilikha."