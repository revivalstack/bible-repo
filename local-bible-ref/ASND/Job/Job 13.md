<sup>1</sup>
"Nakita koʼt napakinggan ang lahat ng sinabi ninyo, at itoʼy aking naunawaan. 

<sup>2</sup>
Ang alam ninyo ay alam ko rin. Hindi kayo nakahihigit sa akin. 

<sup>3</sup>
Pero hindi na ako makikipagtalo sa inyo tungkol sa kalagayan ko. Sa Makapangyarihang Dios ko na lang ito idudulog. 

<sup>4</sup>
Sapagkat pinagsisikapan ninyong gamutin ako ng kasinungalingan. Lahat kayoʼy parang manggagamot na walang silbi. 

<sup>5</sup>
Mas mabuti pang tumahimik na lang kayo. Iyan ang pinakamabuti nʼyong gawin. 

<sup>6</sup>
"Pakiusap naman! Pakinggan ninyo ang katuwiran ko. 

<sup>7</sup>
Ipagtatanggol nʼyo ba ang Dios sa pamamagitan ng pagsisinungaling? 

<sup>8</sup>
Kumakampi ba kayo sa kanya? Ipagtatanggol ba ninyo siya? 

<sup>9</sup>
Kung siyasatin kaya kayo ng Dios, may kabutihan kaya siyang makikita sa inyo? Huwag ninyong isipin na madadaya ninyo siya tulad ng pandaraya ninyo sa mga tao. 

<sup>10</sup>
Tiyak na sasawayin kayo ng Dios kahit na kinakampihan ninyo siya. 

<sup>11</sup>
Hindi ba kayo natatakot sa kapangyarihan niya? 

<sup>12</sup>
Ang mga binabanggit nʼyong kasabihan ay walang kabuluhan; itoʼy parang abo. Ang mga katuwiran nʼyo ay marupok gaya ng palayok. 

<sup>13</sup>
"Tumahimik kayo habang nagsasalita ako, at anuman ang mangyari sa akin, bahala na. 

<sup>14</sup>
Nakahanda akong itaya ang buhay ko. 

<sup>15</sup>
Tiyak na papatayin ako ng Dios; wala na akong pag-asa. Pero ipagtatanggol ko pa rin ang aking sarili sa kanya. 

<sup>16</sup>
Baka sakaling sa pamamagitan nito ay maligtas ako, dahil walang masamang tao na makakalapit sa kanya. 

<sup>17</sup>
"Pakinggan ninyong mabuti ang sasabihin ko. 

<sup>18</sup>
Ngayong handa na akong ipagtanggol ang sarili ko; alam kong mapapawalang-sala ako. 

<sup>19</sup>
Sino ang makapagpaparatang na nagkasala ako? Kung mayroon nga, mananahimik na lang ako hanggang sa mamatay. 

<sup>20</sup>
"O Dios, dalawang bagay lang ang hinihiling ko sa inyo, na kung ibibigay nʼyo sa akin ay hindi na ako magtatago sa inyo: 

<sup>21</sup>
Tigilan nʼyo na ang pagpaparusa sa akin at huwag nʼyo na akong takutin ng mga nakakatakot na parusa ninyo. 

<sup>22</sup>
Kausapin nʼyo ako at sasagot ako, o kayaʼy ako ang magsasalita sa iyo at sagutin nʼyo ako. 

<sup>23</sup>
Anu-ano po ba ang mga nagawa kong pagkakamali at kasalanan? Sabihin nʼyo po sa akin ang aking pagkakamali at mga kasalanan. 

<sup>24</sup>
Bakit umiiwas kayo sa akin at itinuturing nʼyo akong kaaway? 

<sup>25</sup>
Bakit nʼyo ako tinatakot at hinahabol? Para lang akong dahon o tuyong ipa na tinatangay ng hangin. 

<sup>26</sup>
Inililista nʼyo ang mabibigat na paratang laban sa akin at isinasama nʼyo pa ang lahat ng kasalanan ko noong bata pa ako. 

<sup>27</sup>
Para nʼyong ikinadena ang aking mga paa. Bawat hakbang koʼy binabantayan nʼyo, at pati bakas ng paa koʼy sinusundan ninyo. 

<sup>28</sup>
Kaya para na akong isang bagay na nabubulok o isang damit na sinisira ng amag.