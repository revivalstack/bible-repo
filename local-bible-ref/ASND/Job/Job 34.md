<sup>1</sup>
Sinabi pa ni Elihu, 

<sup>2</sup>
"Kayong mga nagsasabing marurunong at maraming nalalaman, pakinggan ninyo akong mabuti. 

<sup>3</sup>
Sapagkat kung papaanong alam ng dila ang masarap at hindi masarap na pagkain, alam din ng tainga kung ano ang tama at hindi tamang mga salita. 

<sup>4</sup>
Kaya alamin natin kung ano ang tama, pag-aralan natin kung ano ang mabuti. 

<sup>5</sup>
Sapagkat sinabi ni Job, 'Wala akong kasalanan pero hindi ako binigyan ng Dios ng katarungan. 

<sup>6</sup>
Kahit na matuwid ako, itinuring akong sinungaling. Kahit na wala akong nagawang kasalanan, binigyan niya ako ng karamdamang walang kagalingan.' 

<sup>7</sup>
"Walang taong katulad ni Job na uhaw sa pangungutya. 

<sup>8</sup>
Ang gusto niyang makasama ay masasama at makasalanang tao, 

<sup>9</sup>
dahil sinabi niya, 'Walang pakinabang ang tao kung magsisikap siyang bigyan kasiyahan ang Dios!' 

<sup>10</sup>
"Kaya makinig kayo sa akin, kayong mga nagsasabing kayo ay nakakaunawa. Ang Makapangyarihang Dios ay hindi gumagawa ng masama. 

<sup>11</sup>
Ginagantimpalaan niya ang tao ayon sa kanyang mga ginawa; pinakikitunguhan niya ito ayon sa nararapat sa kanyang ugali. 

<sup>12</sup>
Nakatitiyak akong hindi maaaring gumawa ang Makapangyarihang Dios ng masama. Hindi niya maaaring baluktutin ang hustisya. 

<sup>13</sup>
May nagtalaga ba sa kanya para pamunuan ang mundo? May nagbilin ba sa kanya ng mundo? Wala! 

<sup>14</sup>
Kung loloobin ng Dios na kunin ang buhay na ibinigay niya sa tao, 

<sup>15</sup>
lahat ng tao始y mamamatay at babalik sa lupa. 

<sup>16</sup>
"Job, kung may pang-unawa ka, pakinggan mo ang sasabihin ko: 

<sup>17</sup>
Makakapamuno kaya ang Dios kung ayaw niya ng katarungan? Bakit mo hinahatulan ang matuwid at makapangyarihang Dios? 

<sup>18</sup>
Hindi ba始t siya ang sumasaway sa mga hari at pinunong masama at walang kwenta? 

<sup>19</sup>
Wala siyang itinatangi sa mga pinuno at wala rin siyang pinapanigan, mayaman man o mahirap, dahil silang lahat ay pare-pareho niyang nilikha. 

<sup>20</sup>
Kahit ang taong makapangyarihan ay biglang mamamatay sa gabi nang hindi ginagalaw ng tao. 

<sup>21</sup>
"Binabantayan ng Dios ang lahat ng ginagawa ng tao. 

<sup>22</sup>
Walang madilim na lugar na maaaring pagtaguan ng masama. 

<sup>23</sup>
Hindi na kailangang tawagin pa ng Dios ang tao upang humarap sa kanya para tanungin at hatulan. 

<sup>24</sup>
Hindi na niya kailangang imbestigahan pa ang taong namumuno para alisin ito sa katungkulan at palitan ng iba. 

<sup>25</sup>
Sapagkat alam niya ang kanilang ginagawa, inaalis niya sila sa kapangyarihan at nililipol kahit gabi. 

<sup>26</sup>
Hayagan niya silang pinaparusahan dahil sa kanilang kasamaan. 

<sup>27</sup>
Ginawa niya ito dahil tumigil sila ng pagsunod sa kanya, at binalewala ang kanyang pamamaraan. 

<sup>28</sup>
Inaapi nila ang mga dukha, at narinig ng Dios ang paghingi ng mga ito ng tulong. 

<sup>29</sup>
Pero kahit na tumahimik ang Dios at magtago, walang sinuman ang makapagsasabing mali siya. Ang totoo, binabantayan ng Dios ang tao at mga bansa, 

<sup>30</sup>
para patigilin ang pamumuno ng mga hindi makadios, na siyang bitag na pipinsala sa mga tao. 

<sup>31</sup>
"Job, bakit ayaw mong lumapit sa Dios at sabihin sa kanya, 'Nagkasala po ako, pero hindi na ako magkakasala pa!' 

<sup>32</sup>
o, 'Sabihin n始yo sa akin ang kasalanan ko. Kung nagkasala ako, hindi ko na ito muling gagawin.' 

<sup>33</sup>
Papaano sasagutin ng Dios ang kahilingan mo kung hindi ka magsisisi? Ikaw ang magpapasya nito at hindi ako. Kaya sabihin mo sa akin kung ano ang pasya mo. 

<sup>34</sup>
"Ang mga taong marunong at may pang-unawa, na nakikinig sa akin, 

<sup>35</sup>
ay makapagsasabing ang mga sinasabi mo Job ay kamangmangan at walang kabuluhan. 

<sup>36</sup>
Dapat ka ngang lubusang subukin dahil nagsasalita kang gaya ng masamang tao. 

<sup>37</sup>
Dinadagdagan mo pa ang kasalanan mo dahil sa paghihimagsik mo sa Dios. Minamasama mo始t kinukutya ang Dios sa harap namin."