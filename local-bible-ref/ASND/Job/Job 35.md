<sup>1</sup>
Sinabi pa ni Elihu, 

<sup>2</sup>
"Akala mo baʼy tama ka sa pagsasabing wala kang kasalanan sa harap ng Dios? 

<sup>3</sup>
Pero tinatanong mo rin, 'Anong pakinabang ko kung akoʼy hindi gagawa ng kasalanan?' 

<sup>4</sup>
"Sasagutin kita pati na ang iyong mga kaibigan. 

<sup>5</sup>
Tumingin ka sa langit at tingnan mo kung gaano kataas ang ulap. 

<sup>6</sup>
Kung magkasala ka, hindi iyon makakaapekto sa Dios, kahit patuloy ka pang magkasala. 

<sup>7</sup>
Kung matuwid ka, ano naman ang kabutihang maibibigay nito sa Dios? 

<sup>8</sup>
Ang maaapektuhan lamang sa ginagawa mong mabuti o masama ay ang iyong kapwa. 

<sup>9</sup>
"Ang mga inaapi ay humihingi ng tulong na iligtas sila sa kamay ng mga makapangyarihang tao. 

<sup>10</sup>
Pero hindi sila tumatawag sa Dios na lumikha sa kanila at nagbibigay ng kalakasan sa panahon ng paghihirap. 

<sup>11</sup>
Hindi sila lumalapit sa Dios na nilikha silang higit na marunong kaysa sa mga hayop at ibon. 

<sup>12</sup>
At kung mananalangin sila, hindi sila sinasagot ng Dios dahil mayayabang sila at masasamang tao. 

<sup>13</sup>
Tunay ngang hindi dinidinig ng Makapangyarihang Dios ang walang kabuluhang paghingi nila ng tulong. 

<sup>14</sup>
Job, lalo ka lang niyang hindi pakikinggan kung sasabihin mong hindi mo nakikita ang kanyang tulong nang idinulog mo ang iyong kalagayan, at pinaghihintay ka lang. 

<sup>15</sup>
Sinabi mo rin na hindi nagpaparusa ang Dios kahit galit siya, at hindi niya pinapansin ang kasamaang ginagawa ng tao. 

<sup>16</sup>
Job, walang saysay ang sinasabi mo. Talagang malinaw na hindi mo alam ang iyong sinasabi."