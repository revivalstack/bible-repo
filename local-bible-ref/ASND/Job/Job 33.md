<sup>1</sup>
"Ngayon, Job, pakinggan mong mabuti ang sasabihin ko sa iyo. 

<sup>2</sup>
Handang-handa na akong magsalita, at ang mga sasabihin koʼy nasa dulo na ng aking dila. 

<sup>3</sup>
Ang sasabihin koʼy mula sa tapat kong puso at tuwiran kong sasabihin ang aking nalalaman. 

<sup>4</sup>
Ang espiritu ng Makapangyarihang Dios ang gumawa sa akin at nagbigay buhay. 

<sup>5</sup>
Sagutin mo ako, kung kaya mo. Ihanda mo ang iyong katuwiran at harapin ako. 

<sup>6</sup>
Pareho lang tayo sa harapan ng Dios. Tulad mo rin akong nagmula sa lupa. 

<sup>7</sup>
Kaya huwag kang matakot sa akin at huwag mong isipin na aapihin kita. 

<sup>8</sup>
"Narinig ko ang mga sinabi mo. Sinabi mong, 

<sup>9</sup>
'Wala akong kasalanan. Malinis ako at walang ginawang masama. 

<sup>10</sup>
Pero naghahanap ang Dios ng dahilan para akoʼy pahirapan. Itinuturing niya akong kaaway. 

<sup>11</sup>
Kinadenahan niya ang mga paa ko at binabantayan ang lahat ng kilos ko.' 

<sup>12</sup>
"Pero Job, mali ka sa mga sinabi mo. Hindi baʼt ang Dios ay higit kaysa sa tao? 

<sup>13</sup>
Bakit mo siya pinararatangan na hindi niya sinasagot ang daing ng tao? 

<sup>14</sup>
Ang totoo, palaging nagsasalita ang Dios, kaya lang hindi nakikinig ang mga tao. 

<sup>15</sup>
Nagsasalita siya sa pamamagitan ng panaginip o ng pangitain habang ang taoʼy natutulog ng mahimbing sa gabi. 

<sup>16</sup>
Bumubulong siya sa mga tainga nila para magbigay ng babala, at ito ang nakapagpatakot sa kanila. 

<sup>17</sup>
Ginagawa niya ito para pigilan sila sa paggawa ng kasalanan at pagmamataas, 

<sup>18</sup>
at para mailigtas sila sa kamatayan. 

<sup>19</sup>
Kung minsan naman, itinutuwid ng Dios ang tao sa pamamagitan ng sakit tulad ng walang tigil na pananakit ng buto, 

<sup>20</sup>
at nawawalan siya ng ganang kainin kahit na ang pinakamasasarap na pagkain. 

<sup>21</sup>
Kaya pumapayat siya, at nagiging butoʼt balat na lamang. 

<sup>22</sup>
Malapit na siyang mamatay at mapunta sa lugar ng mga patay. 

<sup>23</sup>
"Pero kung may kahit isa man sa isang libong anghel na mamamagitan sa kanya at sa Dios, at sasabihing siya ay matuwid, 

<sup>24</sup>
kahahabagan siya ng Dios. At sasabihin ng Dios, 'Iligtas nʼyo siya sa kamatayan. Nakatagpo ako ng pantubos sa kanya.' 

<sup>25</sup>
Muli siyang magiging malusog. Lalakas siya tulad noong kanyang kabataan. 

<sup>26</sup>
At kapag nanalangin siya sa Dios, sasagutin siya ng Dios at masayang tatanggapin, ibabalik ng Dios ang matuwid niyang pamumuhay. 

<sup>27</sup>
Pagkatapos, sasabihin niya sa mga tao, 'Nagkasala ako at gumawa ng hindi tama, pero hindi ko natanggap ang parusang nararapat sa akin. 

<sup>28</sup>
Iniligtas niya ako sa kamatayan at patuloy akong nabubuhay.' 

<sup>29</sup>
"Oo, lagi itong ginagawa ng Dios sa tao. 

<sup>30</sup>
Inililigtas niya ang tao sa kamatayan para mabuhay ito. 

<sup>31</sup>
"Job, pakinggan mo akong mabuti. Tumahimik kaʼt hayaan akong magsalita. 

<sup>32</sup>
Kung may gusto kang sabihin, sabihin mo, dahil gusto kong malaman kung wala ka talagang kasalanan. 

<sup>33</sup>
Pero kung wala ka namang sasabihin, tumahimik ka na lang at makinig sa karunungan ko."