<sup>1</sup>
"Malapit na akong mamatay; parang malalagot na ang hininga ko. Nakahanda na ang libingan para sa akin. 

<sup>2</sup>
Napapaligiran ako ng mga mangungutya. Kitang-kita ko kung paano nila ako kutyain. 

<sup>3</sup>
O Dios, tulungan nʼyo po ako na makalaya. Tanging kayo lang ang makakatulong sa akin. 

<sup>4</sup>
Isinara nʼyo ang isipan ng aking mga kaibigan para hindi sila makaunawa. Kaya huwag ninyong payagan na magtagumpay sila sa kanilang mga paratang sa akin. 

<sup>5</sup>
Katulad sila ng taong nandadaya sa kanyang mga kaibigan para magkapera, at ito ang magiging dahilan ng paghihirap ng kanyang mga anak. 

<sup>6</sup>
"Ginawa akong katawa-tawa ng Dios sa mga tao at dinuraan pa nila ang mukha ko. 

<sup>7</sup>
Nagdilim na ang paningin ko dahil sa matinding kalungkutan; halos butoʼt balat na ako, at halos kasingnipis na ng anino. 

<sup>8</sup>
Ang mga taong nag-iisip na sila ay matuwid ay nagtataka sa nangyaring ito sa akin. Akala nilaʼy masama ako at hindi makadios. 

<sup>9</sup>
Para sa kanila ang matuwid ay matatag ang pamumuhay at lalo pang nagiging matatag. 

<sup>10</sup>
Pero hinahamon ko sila na minsan pa nila akong siyasatin. At tiyak na matutuklasan kong wala kahit isa sa kanila ang nakakaunawa. 

<sup>11</sup>
Malapit nang matapos ang mga araw ko. Bigo ang mga plano koʼt hinahangad. 

<sup>12</sup>
Pero sinasabi ng iba na baka sakaling maging mabuti rin ang kalagayan ko sa hinaharap, dahil sa kabila raw ng dilim ay may liwanag. 

<sup>13</sup>
Ngunit kung ako man ay may pag-asa pa, doon ito sa lugar ng mga patay kung saan ako titira. At nais ko nang ilagay ang higaan ko sa madilim na lugar na iyon. 

<sup>14</sup>
Ituturing kong ama ang libingan ko at ang mga uod ang siya kong ina at babaeng kapatid. 

<sup>15</sup>
May pag-asa pa kaya ako? Sinong makapagsasabi na may pag-asa pa ako? 

<sup>16</sup>
Kasama kong malilibing ang pag-asa ko. Magkakasama kami roon sa ilalim ng lupa."