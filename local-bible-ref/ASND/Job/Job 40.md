<sup>1</sup>
Sinabi pa ng Panginoon kay Job, 

<sup>2</sup>
"Makikipagtalo ka ba sa akin na Makapangyarihang Dios? Sinasabi mong nagkamali ako. Ngayon, sagutin mo ako." 

<sup>3</sup>
Kaya sinagot ni Job ang Panginoon, 

<sup>4</sup>
"Hindi po ako karapat-dapat na sumagot sa inyo. Tatahimik na lang po ako. 

<sup>5</sup>
Marami na akong nasabi, kaya hindi na po ako magsasalita." 

<sup>6</sup>
Muling sinabi ng Panginoon kay Job mula sa ipu-ipo, 

<sup>7</sup>
"Ihanda mo ang iyong sarili, at sagutin mo ang mga tanong ko. 

<sup>8</sup>
"Gusto mo bang patunayan na mali ako para palabasin na ikaw ang tama? 

<sup>9</sup>
Ikaw baʼy makapangyarihang tulad ko? Magagawa mo bang parang kulog ang tinig mo na katulad ng sa akin? 

<sup>10</sup>
Kung magagawa mo iyan, patunayan mo na ikaw ngaʼy makapangyarihan, marangal at dakila.

<sup>11-12</sup>
Ipakita mo ang matindi mong galit sa taong mayayabang at ibagsak sila. Wasakin mo ang taong masasama sa kanilang kinatatayuan. 

<sup>13</sup>
Ilibing mo silang lahat sa lupa, sa lugar ng mga patay. 

<sup>14</sup>
Kapag nagawa mo ang mga ito, ako ang pupuri sa iyo at tatanggapin ko na may kakayahan ka ngang iligtas ang iyong sarili. 

<sup>15</sup>
"Tingnan mo ang hayop na Behemot, nilalang ko rin siya katulad mo. Kumakain ito ng damo na tulad ng baka, 

<sup>16</sup>
pero napakalakas nito, at napakatibay ng katawan. 

<sup>17</sup>
Ang buntot niyaʼy tuwid na tuwid na parang kahoy ng sedro, at ang mga hitaʼy matipuno. 

<sup>18</sup>
Ang mga buto nitoʼy kasintibay ng tubong tanso o bakal. 

<sup>19</sup>
Kahanga-hanga siya sa lahat ng aking nilalang. Pero ako na Manlilikha niya ay hindi niya matatalo. 

<sup>20</sup>
Nanginginain siya sa mga kabundukan habang naglalaro ang mga hayop sa gubat malapit sa kanya. 

<sup>21</sup>
Nagpapahinga siya sa matitinik na halamang natatabunan ng talahib. 

<sup>22</sup>
Ang mga halamang matinik at ang iba pang mga punongkahoy sa tabi ng batis ay nagiging kanlungan niya. 

<sup>23</sup>
Hindi siya natatakot kahit na rumaragasa ang tubig sa ilog. Tahimik pa rin siya kahit halos natatabunan na siya ng tubig sa Ilog ng Jordan. 

<sup>24</sup>
Sino ang makakahuli sa kanya sa pamamagitan ng pagbulag sa kanya? Sino ang makakabitag sa kanya at makakakawit sa ilong niya?