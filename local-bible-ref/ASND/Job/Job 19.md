<sup>1</sup>
Muling sumagot si Job, 

<sup>2</sup>
"Hanggang kailan ninyo ako pahihirapan, at sasaktan sa mga sinasabi ninyo? 

<sup>3</sup>
Paulit-ulit ninyo akong iniinsulto. Hindi na kayo nahiya sa mga ginagawa ninyo sa akin? 

<sup>4</sup>
Kung talagang nagkasala ako, problema ko na iyon. 

<sup>5</sup>
Ang akala ninyoʼy matuwid kayo kaysa sa akin, at iniisip ninyong ang mga paghihirap koʼy nagpapatunay na nagkasala ako. 

<sup>6</sup>
Pero ang Dios ang may gawa nito sa akin. Siya ang naglagay ng bitag sa palibot ko. 

<sup>7</sup>
"Tumawag ako at humingi ng tulong pero walang sumagot sa akin. Humingi ako ng katarungan pero walang nagbigay sa akin. 

<sup>8</sup>
Hinarangan ng Dios ang dinadaanan ko para hindi ako makadaan. Tinakpan din niya ito ng kadiliman. 

<sup>9</sup>
Kinuha niya ang kayamanan ko pati na ang aking karangalan. 

<sup>10</sup>
Pinahirapan niya ako saanman ako bumaling na halos ikamatay ko na. Inalis niya ang pag-asa ko na parang punongkahoy na binunot. 

<sup>11</sup>
Labis ang galit niya sa akin at itinuring niya akong kaaway. 

<sup>12</sup>
Parang pinadalhan niya ako ng mga sundalo upang salakayin at palibutan ang aking tolda. 

<sup>13</sup>
"Inilayo niya sa akin ang aking mga kamag-anak; at nilayuan na ako ng aking mga kakilala. 

<sup>14</sup>
Wala na ang lahat ng taong malapit sa akin. Pati mga kaibigan koʼy nilimot na ako. 

<sup>15</sup>
Hindi na ako kilala ng aking mga bisita at mga babaeng alipin. Itinuring na nila akong dayuhan. 

<sup>16</sup>
Kapag tinatawag ko ang aking alipin, hindi na niya ako pinapansin, makiusap man ako. 

<sup>17</sup>
Ang asawa koʼy nababahuan sa hininga ko at ang mga kapatid kong lalaki ay nandidiri sa akin. 

<sup>18</sup>
Hinahamak ako kahit ng mga batang paslit. Kapag nakikita nila ako, pinagtatawanan nila ako. 

<sup>19</sup>
Lahat ng matalik kong kaibigan ay nasusuklam sa akin. Pati mga mahal ko sa buhay ay lumayo na rin. 

<sup>20</sup>
Butoʼt balat na lang ako at halos mamamatay na. 

<sup>21</sup>
"Maawa kayo sa akin, mga kaibigan ko, dahil pinahihirapan ako ng Dios. 

<sup>22</sup>
Bakit ninyo ako inuusig tulad ng ginagawa ng Dios sa akin? Hindi pa ba sapat ang pagpapahirap ninyo sa akin? 

<sup>23</sup>
Mabuti sana kung isinulat sa aklat ang mga sinabi ko, 

<sup>24</sup>
o di kayaʼy iniukit ito sa bato para hindi mabura magpakailanman. 

<sup>25</sup>
"Pero alam kong buhay ang aking Tagapagligtas at sa bandang huli ay darating siya rito sa lupa para ipagtanggol ako. 

<sup>26</sup>
Pagkaalis ko sa katawang ito at mabulok ang mga laman ko, makikita ko na ang Dios. 

<sup>27</sup>
Makikita ko siya nang harapan at hindi na siya iba sa akin. Labis na akong nananabik na makita siya. 

<sup>28</sup>
"Kung patuloy ninyo akong pararatangan na akoʼy naghihirap dahil sa aking kasalanan, 

<sup>29</sup>
tiyak na darating sa inyo ang nakakatakot na parusa ng Dios. Parurusahan niya kayo dahil sa galit niya. Saka ninyo malalaman na hinatulan kayo ng Dios."