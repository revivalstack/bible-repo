<sup>1</sup>
"Ang buhay ng tao ay maikli lamang at puno ng kahirapan. 

<sup>2</sup>
Ang katulad nito ay isang bulaklak, namumukadkad pero agad nalalanta. Katulad din ito ng aninong biglang nawawala. 

<sup>3</sup>
Kaya Panginoon, bakit kailangan nʼyo pang bantayan nang ganito ang tao? Gusto nʼyo pa ba siyang hatulan sa inyong hukuman? 

<sup>4</sup>
May tao bang nabubuhay na lubusang matuwid? Wala! Sapagkat ang lahat ay ipinanganak na makasalanan. 

<sup>5</sup>
Sa simula paʼy itinakda nʼyo na kung gaano kahaba ang itatagal ng buhay ng isang tao. At hindi siya lalampas sa itinakda nʼyong oras sa kanya. 

<sup>6</sup>
Kaya hayaan nʼyo na lamang siya para makapagpahinga naman siya katulad ng isang manggagawa pagkatapos magtrabaho. 

<sup>7</sup>
"Kapag pinutol ang isang puno, may pag-asa pa itong mabuhay at tumubong muli. 

<sup>8</sup>
Kahit na matanda na ang ugat nito at patay na ang tuod, 

<sup>9</sup>
tutubo itong muli na parang bagong tanim kapag nadiligan. 

<sup>10</sup>
Pero kapag ang taoʼy namatay, mawawala na ang lakas niya. Pagkalagot ng hininga niya, iyon na ang wakas niya. 

<sup>11</sup>
Kung papaanong bumababa ang tubig sa dagat at natutuyo ang mga ilog, 

<sup>12</sup>
gayon din naman, ang taoʼy namamatay at hindi na makakabangon pa o magigising sa kanyang pagkakatulog hanggang sa maglaho ang langit. 

<sup>13</sup>
"Panginoon, itago nʼyo na lamang po sana ako sa lugar ng mga patay hanggang sa mawala ang galit nʼyo sa akin, at saka nʼyo ako alalahanin sa inyong itinakdang panahon. 

<sup>14</sup>
Kung mamatay ang tao, mabubuhay pa kaya ito? Kung ganoon, titiisin ko ang lahat ng paghihirap na ito hanggang sa dumating ang oras na matapos ito. 

<sup>15</sup>
At sa oras na tawagin nʼyo ako, Panginoon, sasagot ako, at kasasabikan nʼyo ako na inyong nilikha. 

<sup>16</sup>
Sa mga araw na iyon, babantayan nʼyo pa rin ang aking mga ginagawa, pero hindi nʼyo na aalalahanin pa ang aking mga kasalanan. 

<sup>17</sup>
Parang ipinasok nʼyo ito sa bag at tinakpan para hindi nʼyo na makita. 

<sup>18</sup>
"Pero kung papaanong gumuguho ang mga bundok at nahuhulog ang mga bato mula sa kanilang kinalalagyan, 

<sup>19</sup>
at kung paanong nagiging manipis ang bato sa patuloy na pag-agos ng tubig, at gumuguho ang lupa dahil sa malakas na ulan, ganyan nʼyo rin sinisira ang pag-asa ng tao. 

<sup>20</sup>
Nilulupig nʼyo siyang lagi at namamatay siya, at binabago nʼyo ang mukha niya kapag patay na siya. 

<sup>21</sup>
Hindi na niya malalaman kung ang mga anak niyaʼy nagtamo ng karangalan o kahihiyan. 

<sup>22</sup>
Ang tanging madarama na lang niya ay ang sarili niyang paghihirap at kalungkutan."