<sup>1</sup>
Kinalaunan, nagsalita si Job at isinumpa niya ang araw na isinilang siya. 

<sup>2</sup>
Sinabi niya, 

<sup>3</sup>
"Isinusumpa ko ang araw na akoʼy ipinanganak. 

<sup>4</sup>
Naging madilim na lang sana ang araw na iyon at hindi na sinikatan ng araw. Kinalimutan na lang sana ng Dios sa langit ang araw na iyon. 

<sup>5</sup>
Nanatili na lang sana itong madilim o natatakpan ng makapal na ulap, at nilukuban na lang sana ng kadiliman ang kaliwanagan. 

<sup>6</sup>
Kinuha na lang sana ng kadiliman ang gabing iyon nang akoʼy isilang, at hindi na sana napabilang sa kalendaryo. 

<sup>7</sup>
Hindi na nga lang sana ako ipinanganak ng gabing iyon, at wala rin sanang kasayahan noon. 

<sup>8</sup>
Sumpain nawa ang gabing iyon ng mga manunumpa na alam kung paano pakilusin ang Leviatan. 

<sup>9</sup>
Hindi na sana sumikat ang tala sa umaga ng araw na iyon, at hindi na sana dumating ang bukang-liwayway. 

<sup>10</sup>
Isinusumpa ko ang araw na iyon dahil hindi niya pinigilan ang pagsilang sa akin, nang hindi ko na sana naranasan ang ganitong paghihirap. 

<sup>11</sup>
"Mabuti pang namatay na lang ako sa sinapupunan ng aking ina. 

<sup>12</sup>
Bakit pa ako kinalingaʼt pinasuso ng aking ina? 

<sup>13</sup>
Kung namatay na sana ako noon, tahimik na sana ako ngayong natutulog at nagpapahinga 

<sup>14</sup>
kasama ng mga hari at mga pinuno ng mundo na nagtayo ng mga palasyo na giba na ngayon. 

<sup>15</sup>
Nagpapahinga na rin sana ako kasama ng mga pinuno na ang mga tahanan ay puno ng mga gintoʼt pilak. 

<sup>16</sup>
Mas mabuti pang akoʼy naging katulad ng mga batang patay na nang ipinanganak at hindi na nakakita ng liwanag. 

<sup>17</sup>
Doon sa lugar ng mga patay, ang masama ay hindi na gumagawa ng kasamaan at ang mga pagod ay nagpapahinga na. 

<sup>18</sup>
Doon, ang mga bihag ay nagpapahinga rin at hindi na nila naririnig ang sigaw ng taong pumipilit sa kanila na magtrabaho. 

<sup>19</sup>
Naroon ang lahat ng uri ng tao, tanyag man o hindi. At ang mga alipin ay malaya na sa kanilang amo. 

<sup>20</sup>
"Bakit pa pinapayagang mabuhay ang taong nagtitiis at nagdurusa? 

<sup>21</sup>
Nagnanais silang mamatay pero hindi pa rin sila namamatay. Hangad nila ang kamatayan ng higit pa sa isang taong naghahanap ng nakatagong kayamanan. 

<sup>22</sup>
Mas sasaya sila kapag namatay na at nailibing. 

<sup>23</sup>
Bakit kaya niloob pa ng Dios na mabuhay ang tao nang hindi man lamang pinapaalam ang kanyang kahahantungan? 

<sup>24</sup>
Hindi ako makakain dahil sa labis na pagdaramdam at walang tigil ang aking pagdaing. 

<sup>25</sup>
Ang kinatatakutan koʼy nangyari sa akin. 

<sup>26</sup>
Wala akong kapayapaan at katahimikan. Wala akong kapahingahan, pawang kabagabagan ang nararanasan ko."