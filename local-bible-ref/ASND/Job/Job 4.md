<sup>1</sup>
Nagsalita si Elifaz na taga-Teman. Sinabi niya, 

<sup>2</sup>
"Magagalit ka ba kung magsasalita ako? Hindi ko na kayang manahimik. 

<sup>3</sup>
Noon, pinapayuhan mo ang maraming tao na magtiwala sa Dios, at pinalalakas ang mahihina at nanlulupaypay. 

<sup>4</sup>
Ang mga salita moʼy nagpalakas sa kanila at umalalay sa mga nanghihina. 

<sup>5</sup>
Pero ngayong ikaw na ang dumaranas ng kahirapan, tila ikaw ang nanghihina at naguguluhan. 

<sup>6</sup>
Hindi baʼt kapag may takot ka sa Dios at namumuhay ka ng matuwid, magdudulot ito sa iyo ng tiwalaʼt pag-asa? 

<sup>7</sup>
"Ngayon, isipin mong mabuti. May tao bang matuwid at walang kasalanan na napahamak? 

<sup>8</sup>
Ayon sa aking nakitaʼt nalaman, ang mga taong gumagawa ng kasamaan at kaguluhan, kasamaan at kaguluhan din ang kanilang kahahantungan. 

<sup>9</sup>
Sa isang bugso lamang ng galit ng Dios, mapapahamak sila. 

<sup>10</sup>
Kahit na silaʼy tulad ng malakas at mabangis na leon, tatanggalin pa rin ang kanilang mga ngipin. 

<sup>11</sup>
Mamamatay sila dahil sa gutom at ang mga anak nila ay mangangalat. 

<sup>12</sup>
"May sinabi sa akin nang palihim. Ibinulong ito sa akin 

<sup>13</sup>
sa pamamagitan ng panaginip. Gabi iyon habang ang mga taoʼy mahimbing na natutulog. 

<sup>14</sup>
Natakot ako at nanginig ang buo kong katawan. 

<sup>15</sup>
May espiritu na dumaan sa aking harap at tumayo ang mga balahibo ko at kinilabutan ako. 

<sup>16</sup>
Huminto ito, pero hindi ko gaanong maaninag. At may narinig akong mahinang tinig na nagsasabi, 

<sup>17</sup>
'Mayroon bang taong matuwid o malinis sa paningin ng Dios na kanyang Manlilikha? 

<sup>18</sup>
Kung mismong sa mga anghel na lingkod niya ay hindi siya lubusang nagtitiwala, at nakakakita siya ng kamalian nila, 

<sup>19</sup>
di lalo na sa taong nilikha lamang mula sa lupa, na madaling pisain katulad ng gamo-gamo! 

<sup>20</sup>
Ang taoʼy maaaring buhay pa sa umaga pero kinagabihaʼy patay na at hindi na makikita magpakailanman. 

<sup>21</sup>
Para silang mga toldang bumagsak. Namatay sila nang kulang sa karunungan.'