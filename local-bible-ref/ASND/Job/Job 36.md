<sup>1</sup>
Nagpatuloy pa si Elihu, 

<sup>2</sup>
"Pagtiyagaan mo pa ako ng kaunti, dahil may sasabihin pa ako para ipagtanggol ang Dios. 

<sup>3</sup>
Marami akong nalalaman at papatunayan ko sa iyo na ang Dios na lumikha sa akin ay tama. 

<sup>4</sup>
Tinitiyak ko sa iyong hindi ako nagsisinungaling, dahil ako na kausap moʼy tunay na marunong. 

<sup>5</sup>
"Makapangyarihan ang Dios, pero wala siyang hinahamak. Nalalaman niya ang lahat ng bagay. 

<sup>6</sup>
Hindi niya pinapayagang mabuhay ang masama, at ang mga inaapi ay binibigyan niya ng katarungan. 

<sup>7</sup>
Hindi niya pinapabayaan ang mga matuwid. Pinararangalan niya sila kasama ng mga hari magpakailanman. 

<sup>8</sup>
Pero kung silaʼy pinahihirapan na parang ginagapos ng kadena, 

<sup>9</sup>
ipinapakita sa kanila ng Dios ang ginawa nilang kasalanan na ipinagmamalaki pa nila. 

<sup>10</sup>
Ipinaririnig niya sa kanila ang kanyang babala at inuutusan silang tumalikod sa kasamaan. 

<sup>11</sup>
Kung susunod sila at maglilingkod sa kanya, buong buhay silang mamumuhay sa kasaganaan at kaligayahan. 

<sup>12</sup>
Pero kung hindi sila susunod, mamamatay sila sa digmaan na kapos sa kaalaman. 

<sup>13</sup>
"Ang mga taong hindi makadios ay nagkikimkim ng galit sa puso, at kahit na pinaparusahan na sila ng Dios, hindi pa rin sila humihingi ng tulong sa kanya. 

<sup>14</sup>
Mamamatay silang kahiya-hiya habang bata pa. 

<sup>15</sup>
Pero sa pamamagitan ng mga paghihirap, tinuturuan ng Dios ang mga tao. Natututo silang makinig sa kanya sa pamamagitan ng mga pagdurusa. 

<sup>16</sup>
"Inilalayo ka ng Dios sa panganib at binibigyan ng kalayaan at kasaganaan. At mapupuno ng masasarap na pagkain ang iyong hapag-kainan. 

<sup>17</sup>
Pero ngayong nararanasan mo ang parusang nararapat sa masasama, hindi ka na makakaiwas sa katarungan. 

<sup>18</sup>
Mag-ingat ka, baka matukso ka sa kayamanan at mailigaw ng malalaking suhol. 

<sup>19</sup>
Makakatulong kaya sa iyong paghihirap ang mga kayamanan moʼt kakayahan? 

<sup>20</sup>
Huwag mong hahanapin ang gabi, ang panahon ng kapahamakan ng mga bansa. 

<sup>21</sup>
Mag-ingat kaʼt huwag gumawa ng masama. Pinahihirapan ka para makaiwas sa kasamaan. 

<sup>22</sup>
"Alalahanin mong ang Dios ay tunay makapangyarihan. Walang guro na katulad niya. 

<sup>23</sup>
Walang makapagtuturo sa kanya kung ano ang dapat niyang gawin, at walang makapagsasabing nagkamali siya. 

<sup>24</sup>
Huwag mong kalimutang purihin ang kanyang mga ginawa gaya ng ginagawa ng iba sa kanilang pag-awit. 

<sup>25</sup>
Nakita ng lahat ang kanyang mga gawa, kahit tinitingnan ito mula sa malayo. 

<sup>26</sup>
Tunay na makapangyarihan ang Dios at hinding-hindi natin kayang unawain ang kanyang kadakilaan. Kahit ang kanyang mga taon ay hindi natin mabibilang. 

<sup>27</sup>
"Ang Dios ang nagpapaakyat ng tubig mula sa lupa at ginagawa niyang ulan. 

<sup>28</sup>
Bumubuhos ang ulan mula sa ulap para sa mga tao. 

<sup>29</sup>
Walang nakakaalam kung paano kumakalat ang ulap, at kung paano kumukulog sa langit kung saan nananahan ang Dios. 

<sup>30</sup>
Masdan mo kung paano niya pinakikidlat sa kanyang paligid, at kung paano nito pinaliliwanag hanggang sa dulo ng dagat. 

<sup>31</sup>
Sa pamamagitan ng kapangyarihan ng Dios, pinamumunuan niya ang mga bansa at binibigyan ng saganang pagkain ang mga tao. 

<sup>32</sup>
Hinahawakan niya ang kidlat at inuutusang tamaan ang sinumang nais niyang patamaan. 

<sup>33</sup>
Ang kulog ay nagpapahiwatig na may bagyong paparating, kahit mga hayop ay alam na itoʼy darating.