<sup>1</sup>
Nagpatuloy sa pagsasalita si Job, 

<sup>2</sup>
"Kung maibabalik ko lang sana ang mga nagdaang araw noong kinakalinga pa ako ng Dios, 

<sup>3</sup>
noong tinatanglawan pa niya ang aking daan habang lumalakad ako sa dilim. 

<sup>4</sup>
Noong akoʼy nasa mabuti pang kalagayan, ang Dios ay matalik kong kaibigan, at pinagpapala niya ang sambahayan ko. 

<sup>5</sup>
Pinapatnubayan pa ako noon ng Dios na Makapangyarihan, at magkakasama pa kami ng mga anak ko. 

<sup>6</sup>
Ang mga baka ko nooʼy nagbibigay sa akin ng maraming gatas at mula sa mga tanim kong olibo ay umaani ako ng napakaraming langis. 

<sup>7</sup>
Kapag pumupunta ako sa pintuang bayan at sumasama sa mga pinuno ng lungsod sa tuwing may pagpupulong sila, 

<sup>8</sup>
tumatabi ang mga kabataang lalaki kapag nakita nila ako, at ang matatandaʼy tumatayo para magbigay galang sa akin. 

<sup>9</sup>
Tumatahimik kahit ang mga pinuno 

<sup>10</sup>
at ang mararangal na tao kapag nakikita nila ako. 

<sup>11</sup>
Pinupuri ako ng mga taong nanonood o nakikinig sa aking pagsasalita. 

<sup>12</sup>
Sapagkat tinutulungan ko ang mga dukhang humihingi ng tulong at mga ulilang walang malapitan. 

<sup>13</sup>
Binabasbasan ako ng mga taong nag-aagaw buhay na aking tinulungan, at umaawit sa galak ang mga biyuda na aking natulungan din. 

<sup>14</sup>
Palagi kong ginagawa ang tama at matuwid; para itong damit at turban na aking isinusuot. 

<sup>15</sup>
Naging parang mata ako sa taong bulag at paa sa pilay. 

<sup>16</sup>
Naging parang ama ako sa mga dukha, at kahit ang mga dayuhan ay tinulungan ko sa kanilang mga suliranin. 

<sup>17</sup>
Winasak ko ang kapangyarihan ng masasamang tao at iniligtas ko ang mga biktima nila. 

<sup>18</sup>
"Ang akala koʼy hahaba pa ang buhay ko, at mamamatay na kasama ang aking sambahayan. 

<sup>19</sup>
Sapagkat ang katulad ko nooʼy matibay na punongkahoy na umaabot ang mga ugat sa tubig at laging nahahamugan ang mga sanga. 

<sup>20</sup>
Palagi akong malakas at pinupuri ng mga tao. 

<sup>21</sup>
Kapag nagpapayo ako, tumatahimik ang mga tao at nakikinig nang mabuti. 

<sup>22</sup>
Pagkatapos kong magsalita, hindi na sila nagsasalita dahil nasisiyahan na sila sa mga sinabi ko. 

<sup>23</sup>
Pinanabikan nila ang mga sasabihin ko tulad ng pagkasabik nila sa pagdating ng ulan. Gusto talaga nila akong mapakinggan. 

<sup>24</sup>
Halos hindi sila makapaniwala kapag ngumiti ako, dahil ang masayang mukha koʼy nagpapalakas sa kanila. 

<sup>25</sup>
Tulad ng isang pinuno, tinuturuan ko sila kung ano ang dapat gawin. Pinamumunuan ko sila tulad ng haring namumuno sa kanyang mga kawal. At inaaliw ko sila kapag silaʼy nalulungkot.