<sup>1</sup>
Pagkatapos, sinabi ni Job, 

<sup>2</sup>
"Hanggang ngayoʼy labis pa rin ang hinaing ko. Pinahihirapan pa rin ako ng Dios sa kabila ng labis kong pagdaing. 

<sup>3</sup>
Kung alam ko lang kung saan ko siya hahanapin; kung makakapunta lang sana ako sa kinaroroonan niya, 

<sup>4</sup>
sasabihin ko sa kanya ang aking kaso at ilalahad ang aking katuwiran. 

<sup>5</sup>
Gusto kong malaman kung ano ang isasagot niya sa akin at gusto ko ring maintindihan ang sasabihin niya. 

<sup>6</sup>
Makikipagtalo kaya siya sa akin gamit ang kapangyarihan niya? Hindi! Hindi niya iyon gagawin, kundi pakikinggan niya ako. 

<sup>7</sup>
Ang taong matuwid na tulad ko ay maaaring mangatuwiran sa harap ng Dios na aking hukom, at palalayain niya ako nang lubusan.

<sup>8-9</sup>
"Hinanap ko ang Dios sa kung saan-saan – sa silangan, kanluran, hilaga, at timog, pero hindi ko siya matagpuan. 

<sup>10</sup>
Ngunit alam niya ang ginagawa ko. Pagkatapos na masubukan niya ako, makikita niyang malinis ako tulad ng lantay na ginto. 

<sup>11</sup>
Sinunod ko ang kanyang mga pamamaraan; hindi ko ito sinuway. 

<sup>12</sup>
Sinusunod ko ang kanyang mga utos, at iniingatan ko ito sa aking puso. Pinahahalagahan ko ang mga salita niya ng higit pa sa pang-araw-araw na pagkain ko. 

<sup>13</sup>
"Pero malaya ang Dios na gawin ang nais niyang gawin; walang sinumang makahahadlang sa kanya. 

<sup>14</sup>
Kaya gagawin niya ang binabalak niyang gawin sa akin, at marami pa siyang planong gagawin sa akin. 

<sup>15</sup>
Kaya natatakot ako sa kanya. At kapag iniisip ko ito, lalo akong natatakot. 

<sup>16</sup>
Pinanghihina ako at tinatakot ng Makapangyarihang Dios. 

<sup>17</sup>
Pero hindi ako tumigil sa pagdaing kahit na para akong nababalutan ng kadiliman.