<sup>1</sup>
"Job, mabibingwit mo kaya ang dragon na Leviatan? Matatalian mo kaya ang nguso niya ng lubid? 

<sup>2</sup>
Matatalian mo ba ng lubid ang ilong niya o mailalagay mo kaya ang kawil sa kanyang panga? 

<sup>3</sup>
Kapag nagawa mo iyon, makikiusap kaya siyang lagi sa iyo na pakawalan mo siya, o di kayaʼy magmakaawa siya sa iyo? 

<sup>4</sup>
Makikipagkasundo kaya siya sa iyo na magpapaalipin habang buhay? 

<sup>5</sup>
Magagawa mo kaya siyang parang alagang ibon o maibibigay mo ba siya sa iyong mga anak na babae para kanilang laruin? 

<sup>6</sup>
May negosyante kayang bibili sa kanya at hihiwa-hiwain siya para ipagbili? 

<sup>7</sup>
Tatalaban kaya ng matulis na sibat ang kanyang ulo o balat? 

<sup>8</sup>
Kapag hinawakan mo siya, maaalala mo kung gaano ito kahirap hulihin at masasabi mong hinding-hindi ka na uulit. 

<sup>9</sup>
Walang saysay ang mga pagsisikap na hulihin siya, dahil makita mo pa lang siyaʼy maduduwag ka na. 

<sup>10</sup>
Kung sa kanya ngaʼy walang mangangahas gumambala, sino pa kayang mangangahas na lumaban sa akin? 

<sup>11</sup>
Sino ang makapagsasabing may utang na loob ako sa kanya? Ang lahat dito sa mundo ay akin. 

<sup>12</sup>
"Sasabihin ko pa sa iyo ang tungkol sa katawan ng Leviatan at kung gaano siya kalakas at kamakapangyarihan. 

<sup>13</sup>
Sinong makakatuklap ng kanyang balat o makakatusok nito? 

<sup>14</sup>
Sino ang makakapagpabuka ng kanyang bunganga? Ang mga ngipin niyaʼy nakakatakot. 

<sup>15</sup>
Ang likod niyaʼy may makakapal na kaliskis na parang panangga na nakasalansan.

<sup>16-17</sup>
Sobrang dikit-dikit na ito na kahit ang hangin ay hindi makakalusot at walang makakatuklap nito. 

<sup>18</sup>
Kapag sumisinga siya, may lumalabas na parang kidlat at ang kanyang mga mata ay mapula na parang bukang-liwayway. 

<sup>19</sup>
Bumubuga siya ng apoy, 

<sup>20</sup>
at umuusok ang ilong na ang usok ay parang nagmumula sa kumukulong palayok na may nagliliyab na panggatong. 

<sup>21</sup>
Ang hininga niyaʼy makapagpapabaga ng uling dahil sa apoy na lumalabas sa kanyang bunganga. 

<sup>22</sup>
Nasa leeg ang kanyang lakas, at ang makakita sa kanya ay kinikilabutan. 

<sup>23</sup>
Kahit ang kanyang mga laman ay siksik at matitigas. 

<sup>24</sup>
Matigas din ang puso niya, kasintigas ng gilingang bato. 

<sup>25</sup>
Kapag siyaʼy tumayo, takot na takot pati ang mga makapangyarihang tao. 

<sup>26</sup>
Walang espada, sibat, pana, o palasong makakapanakit sa kanya. 

<sup>27</sup>
Para sa kanya ang bakal ay kasinlambot lang ng dayami at ang tanso ay para lang bulok na kahoy. 

<sup>28</sup>
Hindi niya iniilagan ang mga pana. Ang mga batong tumatama sa kanyaʼy nagiging parang mga ipa lang. 

<sup>29</sup>
Ang mga kahoy na ipinapalo ay parang mga dayami lang sa kanya. At pinagtatawanan lang niya ang mga humahagibis na sibat na isinisibat sa kanya. 

<sup>30</sup>
Ang tiyan niyaʼy may mga kaliskis na matalim, na parang mga basag na bote. Kaya kapag gumagapang siya sa putik, nag-iiwan siya ng mga bakas. 

<sup>31</sup>
Kinakalawkaw niya ang dagat hanggang bumula na parang kumukulong tubig sa palayok o kumukulong langis sa kaldero. 

<sup>32</sup>
Ang tubig na kanyang dinadaanan ay bumubula, parang puting buhok kung tingnan. 

<sup>33</sup>
Wala siyang katulad dito sa mundo. Isa siyang nilalang na walang kinatatakutan. 

<sup>34</sup>
Minamaliit niya ang lahat ng mayayabang na hayop. Siya ang hari ng lahat ng mababangis na hayop sa gubat."