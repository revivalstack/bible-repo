<sup>1</sup>
"May mga minahan kung saan matatagpuan ang pilak at may mga lugar kung saan dinadalisay ang ginto. 

<sup>2</sup>
Ang bakal ay nakukuha mula sa lupa, at ang tanso ay tinutunaw mula sa mga bato. 

<sup>3</sup>
Gumagamit ng ilaw ang mga tao para madaig nila ang kadiliman sa kanilang paghuhukay sa kailaliman ng lupa. 

<sup>4</sup>
Humuhukay sila ng daanan sa minahan, sa dakong walang taong nakatira at dumadaan. Bumababa sila sa pamamagitan ng mga nakalaylay na lubid. 

<sup>5</sup>
Sa ibabaw ng lupa tumutubo ang mga tanim kung saan nagmumula ang pagkain, pero sa ilalim ay parang dinaanan ng apoy. 

<sup>6</sup>
Ang mga bato roon ay may mga safiro at ang mga alikabok ay may ginto. 

<sup>7</sup>
Ang mga daan patungo roon ay hindi makita ng mga ibon, kahit ng ibong mandaragit. 

<sup>8</sup>
Hindi rin ito nadaanan ng mga mababangis na hayop o ng leon. 

<sup>9</sup>
Hinuhukay ng mga tao kahit na ang pinakamatigas na bato sa ilalim ng bundok. 

<sup>10</sup>
Hinuhukay nila ang bundok para hanapin ang ibaʼt ibang uri ng mamahaling bato. 

<sup>11</sup>
Hinahanap din nila ang mga ito sa mga ilog. 

<sup>12</sup>
"Pero saan nga ba matatagpuan ang karunungan at pang-unawa? 

<sup>13</sup>
Hindi alam ng tao kung saan ito matatagpuan. Hindi ito matatagpuan dito sa lupa. 

<sup>14</sup>
Hindi rin ito matatagpuan sa ilalim ng dagat. 

<sup>15</sup>
Hindi rin ito nabibili ng purong ginto o pilak. 

<sup>16</sup>
Ang halaga nito ay hindi matutumbasan ng ginto o ng alin mang mamahaling bato gaya ng onix o safiro. 

<sup>17</sup>
Higit pa ito sa ginto o kristal. Hindi ito maipagpapalit sa gintong alahas. 

<sup>18</sup>
Ang halaga nitoʼy higit pa sa koral, jasper, o rubi. 

<sup>19</sup>
Hindi ito mapapantayan ng mamahaling batong topaz na mula sa Etiopia at hindi rin mababayaran ng purong ginto. 

<sup>20</sup>
"Kaya saan matatagpuan ang karunungan at pang-unawa? 

<sup>21</sup>
Walang nilalang na makakakita nito kahit na ang mga ibon. 

<sup>22</sup>
Kahit na ang lugar ng kapahamakan na siyang lugar ng mga patay, sabi-sabi lang ang kanilang nalaman tungkol dito. 

<sup>23</sup>
Dios lang ang nakakaalam kung saan matatagpuan ang karunungan. 

<sup>24</sup>
Sapagkat nakikita niya kahit ang pinakamalayong bahagi ng mundo at ang lahat ng nasa ilalim ng langit. 

<sup>25</sup>
Noong pinalakas niya ang hangin, at sinukat kung gaano karaming ulan ang dapat bumuhos, 

<sup>26</sup>
itinakda na niya kung saan ito papatak, at kung saan tatama ang kulog at kidlat. 

<sup>27</sup>
Sa ganito niya ipinakita ang karunungan at kahalagahan ng mga ito. Nasubukan na niya ito at napatunayan. 

<sup>28</sup>
Pagkatapos, sinabi niya sa mga tao, 'Ang pagkatakot sa Panginoon at ang paglayo sa kasamaan ay siyang karunungan at pagkaunawa.' "