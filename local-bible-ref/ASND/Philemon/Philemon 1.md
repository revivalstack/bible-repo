<sup>1</sup>
Mula kay Pablo na nakabilanggo dahil kay Cristo Jesus, kasama si Timoteo na ating kapatid. Filemon, aming minamahal na kamanggagawa sa Panginoon, 

<sup>2</sup>
kasama si Afia na ating kapatid, si Arkipus na kapwa natin sundalo ni Cristo, at ang mga mananampalatayang nagtitipon sa iyong tahanan sa pagsamba sa Dios: 

<sup>3</sup>
Sumainyo nawa ang biyaya at kapayapaang galing sa Dios na ating Ama at sa Panginoong Jesu-Cristo.

<sup>4</sup>
Lagi akong nagpapasalamat sa Dios sa tuwing ipinapanalangin kita, 

<sup>5</sup>
dahil nabalitaan ko ang iyong pananampalataya sa Panginoong Jesus at ang pagmamahal mo sa lahat ng mga pinabanal ng Dios. 

<sup>6</sup>
Idinadalangin ko na sana ang pagiging mapagbigay mo, na bunga ng iyong pananampalataya, ay magpatuloy habang lumalago ang iyong pang-unawa sa lahat ng mabubuting bagay na ibinigay sa atin dahil tayo始y nakay Cristo. 

<sup>7</sup>
Minamahal kong kapatid, labis na nagbigay kagalakan at kaaliwan sa akin ang iyong pagmamahal sa mga mananampalataya na nagpasigla sa kanila.

<sup>8</sup>
Ngayon, bilang apostol ni Cristo, maaari kitang utusan kung ano ang dapat mong gawin, 

<sup>9</sup>
pero dahil mahal kita, minarapat kong makiusap na lamang sa iyo. Kaya bilang isang nakatatanda at bilanggo dahil kay Cristo, 

<sup>10</sup>
nakikiusap ako sa iyo para kay Onesimus, na sana patawarin mo na siya. Siya始y naging anak ko sa pananampalataya rito sa bilangguan. 

<sup>11</sup>
Dati始y wala siyang pakinabang sa iyo, ngunit ngayo始y kapaki-pakinabang na siya sa ating dalawa. 

<sup>12</sup>
Pinababalik ko na sa iyo ang minamahal kong si Onesimus. 

<sup>13</sup>
Gusto ko sanang dito na muna siya upang sa pamamagitan niya, makakatulong ka sa akin habang nakabilanggo ako dahil sa aking pagpapahayag ng Magandang Balita. 

<sup>14</sup>
Ngunit ayaw ko itong gawin nang wala kang pahintulot, upang maging kusang-loob ang iyong pagtulong at hindi sapilitan. 

<sup>15</sup>
Marahil nahiwalay siya sa iyo nang saglit upang sa kanyang pagbabalik ay hindi na kayo magkahiwalay pang muli. 

<sup>16</sup>
Kahit na alipin mo siya, isa na rin siyang minamahal na kapatid. Napamahal siya sa akin, at lalo na sa iyo, ngayong hindi mo lang siya alipin kundi kapatid pa sa Panginoon. 

<sup>17</sup>
Kaya kung itinuturing mo akong kamanggagawa sa Panginoon, tanggapin mo siya na parang ako ang iyong tinatanggap. 

<sup>18</sup>
Kung siya man ay nagkasala o nagkautang sa iyo, ako na lamang ang singilin mo. 

<sup>19</sup>
Ako mismo, si Pablo, ang sumulat nito: Ako ang magbabayad sa anumang pagkakautang niya sa iyo. Kahit na kung tutuusin ay utang mo sa akin ang iyong pagkakilala kay Cristo. 

<sup>20</sup>
Kaya kapatid, pagbigyan mo sana ang aking kahilingan alang-alang sa Panginoon. Paligayahin mo ang puso ko bilang kapatid kay Cristo. 

<sup>21</sup>
Sumulat ako dahil malaki ang tiwala kong pagbibigyan mo ang aking kahilingan, at alam kong higit pa roon ang iyong gagawin. 

<sup>22</sup>
Siya nga pala, ipaghanda mo ako ng matutuluyan, dahil umaasa akong makakabalik sa inyo dahil sa inyong panalangin.

<sup>23</sup>
Kinukumusta ka ni Epafras na kapwa ko bilanggo dahil kay Cristo Jesus. 

<sup>24</sup>
Kinukumusta ka rin ng mga kamanggagawa kong sina Marcos, Aristarcus, Demas at Lucas. 

<sup>25</sup>
Pagpalain nawa kayo ng Panginoong Jesu-Cristo.