<sup>1</sup>
Sinabi ng Panginoon kay Noe, "Pumasok ka sa barko kasama ng buong pamilya mo. Sapagkat sa lahat ng tao sa panahong ito, ikaw lang ang nakita kong matuwid. 

<sup>2</sup>
Magdala ka ng pitong pares sa bawat uri ng malinis na hayop, pero isang pares lang sa bawat uri ng maruming hayop. 

<sup>3</sup>
At magdala ka rin ng pitong pares sa bawat uri ng ibon. Gawin mo ito para mabuhay sila sa mundo. 

<sup>4</sup>
Sapagkat pagkatapos ng pitong araw mula ngayon, magpapaulan ako sa buong mundo sa loob ng 40 araw at 40 gabi, para mamatay ang lahat ng nilikha ko." 

<sup>5</sup>
Sinunod ni Noe ang lahat ng iniutos ng Panginoon sa kanya. 

<sup>6</sup>
Nasa 600 taong gulang na si Noe nang dumating ang baha sa mundo. 

<sup>7</sup>
Pumasok siya sa barko kasama ang asawa niya, mga anak na lalaki, at mga manugang para hindi sila mamatay sa baha.

<sup>8-9</sup>
Ayon sa iniutos ng Dios kay Noe, pinapasok niya sa barko ang bawat pares ng lahat ng uri ng hayop na malinis at marumi na lumapit sa kanya. 

<sup>10</sup>
At pagkalipas ng pitong araw, bumaha sa mundo. 

<sup>11</sup>
Nang ika-17 araw ng ikalawang buwan, umulan ng napakalakas at umapaw ang lahat ng bukal. Si Noe ay 600 taong gulang na noon. 

<sup>12</sup>
Umulan sa mundo sa loob ng 40 araw at 40 gabi. 

<sup>13</sup>
Noong mismong araw na nagsimulang umulan, pumasok sa barko si Noe, ang asawa niya at ang tatlo nilang anak na sina Shem, Ham at Jafet kasama ang mga asawa nila. 

<sup>14</sup>
Kasama rin nila ang lahat ng uri ng hayop: mga lumalakad, gumagapang at lumilipad. 

<sup>15-16</sup>
Ayon sa iniutos ng Dios kay Noe, pinapasok niya sa barko ang bawat pares ng lahat ng uri ng hayop na lumalapit sa kanya. Pagkatapos, isinara ng Panginoon ang barko. 

<sup>17-18</sup>
Walang tigil ang ulan sa mundo sa loob ng 40 araw. Tumaas ang tubig hanggang sa lumutang ang barko. 

<sup>19</sup>
Tumaas pa nang lubusan ang tubig hanggang matakpan ang lahat ng matataas na bundok. 

<sup>20</sup>
At hanggang umabot sa mga pitong metro ang taas ng tubig mula sa tuktok ng pinakamataas na bundok. 

<sup>21</sup>
Kaya namatay ang lahat ng may buhay â€“ ang mga hayop na lumilipad, lumalakad, gumagapang at ang lahat ng tao. 

<sup>22</sup>
Namatay ang lahat ng nabubuhay sa lupa. 

<sup>23</sup>
Nalipol ang lahat ng tao at ang lahat ng hayop sa mundo. Si Noe lang at ang mga kasama niya sa loob ng barko ang hindi namatay. 

<sup>24</sup>
Bumaha sa mundo sa loob ng 150 araw.