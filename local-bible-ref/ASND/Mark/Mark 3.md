<sup>1</sup>
Muling pumasok si Jesus sa sambahan ng mga Judio. May isang lalaki roon na paralisado ang isang kamay. 

<sup>2</sup>
Araw ng Pamamahinga noon, kaya binantayang mabuti ng mga Pariseo si Jesus kung pagagalingin niya ang lalaking iyon, upang may maiparatang sila laban sa kanya. 

<sup>3</sup>
Sinabi ni Jesus sa lalaking paralisado ang kamay, "Halika rito sa harapan." 

<sup>4</sup>
Pagkatapos, tinanong niya ang mga Pariseo, "Alin ba ang ipinapahintulot ng Kautusan sa Araw ng Pamamahinga: ang gumawa ng mabuti o ang gumawa ng masama? Ang magligtas ng buhay o ang pumatay?" Pero hindi sila sumagot. 

<sup>5</sup>
Galit silang tiningnan ni Jesus, pero nalungkot din siya sa katigasan ng kanilang mga puso. Bumaling siya sa lalaki at sinabi, "Iunat mo ang iyong kamay!" Iniunat nga ng lalaki ang kanyang kamay at gumaling ito. 

<sup>6</sup>
Agad na umalis ang mga Pariseo at nakipagpulong sa mga tauhan ni Haring Herodes. Pinag-usapan nila kung paano nila ipapapatay si Jesus.

<sup>7</sup>
Pumunta si Jesus at ang mga tagasunod niya sa tabi ng lawa ng Galilea. Sinundan siya ng napakaraming tao na galing sa Galilea, 

<sup>8</sup>
Judea, Jerusalem, Idumea, sa kabila ng Ilog ng Jordan, at sa palibot ng Tyre at Sidon. Dinayo siya ng mga tao dahil nabalitaan nila ang mga ginagawa niya. 

<sup>9</sup>
Dahil sa dami ng tao, nagpahanda ng isang bangka si Jesus sa mga tagasunod niya, para may masakyan siya kung sakaling magsiksikan sa kanya ang mga tao. 

<sup>10</sup>
Maraming pinagaling si Jesus, kaya dinumog siya ng lahat ng may sakit para mahawakan man lang siya. 

<sup>11</sup>
Kapag nakikita siya ng mga taong sinasaniban ng masamang espiritu, lumuluhod sila sa harap niya at sumisigaw: "Ikaw ang Anak ng Dios!" 

<sup>12</sup>
Pero mahigpit niya silang pinagbawalan na sabihin sa iba kung sino siya.

<sup>13</sup>
Pagkatapos, umakyat si Jesus sa bundok at tinawag niya ang mga taong nais niyang piliin. At lumapit sila sa kanya. 

<sup>14</sup>
Pumili siya ng 12 [na tinawag niyang mga apostol] upang makasama niya at suguing mangaral. 

<sup>15</sup>
Binigyan niya sila ng kapangyarihang magpalayas ng masasamang espiritu. 

<sup>16</sup>
[Ito ang 12 apostol na kanyang pinili:] si Simon na tinawag niyang Pedro, 

<sup>17</sup>
sina Santiago at Juan na mga anak ni Zebedee (tinawag niya silang Boanerges na ang ibig sabihin ay mga anak ng kulog), 

<sup>18</sup>
si Andres, si Felipe, si Bartolome, si Mateo, si Tomas, si Santiago na anak ni Alfeus, si Tadeus, si Simon na makabayan 

<sup>19</sup>
at si Judas Iscariote na siyang nagtraydor kay Jesus nang bandang huli.

<sup>20</sup>
Pag-uwi ni Jesus sa bahay na tinutuluyan niya, muling dumating ang napakaraming tao kaya siya at ang mga tagasunod niya ay hindi man lang nagkaroon ng panahon para kumain. 

<sup>21</sup>
Nang mabalitaan ng pamilya ni Jesus ang mga ginagawa niya, siya ºy sinundo nila, dahil sinasabi ng mga tao na nasisiraan na siya ng bait. 

<sup>22</sup>
May dumating namang mga tagapagturo ng Kautusan galing sa Jerusalem, at sinabi nila, "Sinasaniban siya ni Satanas na pinuno ng masasamang espiritu. At ito ang nagbibigay sa kanya ng kapangyarihang magpalayas ng masasamang espiritu." 

<sup>23</sup>
Kaya tinawag ni Jesus ang mga tao at nagsalita siya sa kanila sa pamamagitan ng paghahalintulad, "Magagawa ba ni Satanas na palayasin ang mga kampon niya? 

<sup>24</sup>
Kung ang mga mamamayan ng isang kaharian ay nagkakahati-hati at nag-aaway-away, babagsak ang kahariang iyon. 

<sup>25</sup>
Ganoon din ang mangyayari sa isang tahanang ang nakatira ay nag-aaway-away. 

<sup>26</sup>
Kaya kung si Satanas at ang mga kampon niya ay nagkakahati-hati at nag-aaway-away, babagsak din siya at hindi na makakabangon pa. 

<sup>27</sup>
"Hindi maaaring pasukin ng magnanakaw ang bahay ng malakas na tao kung hindi niya muna ito gagapusin. Ngunit kapag naigapos na niya, maaari na niyang nakawan ang bahay nito. 

<sup>28</sup>
"Sinasabi ko sa inyo ang totoo, lahat ng kasalanan, at anumang paglalapastangan sa Dios ay maaaring mapatawad. 

<sup>29</sup>
Ngunit ang sinumang lumapastangan sa Banal na Espiritu ay hindi talaga mapapatawad. Ang ganitong kasalanan ay hindi mapapatawad magpakailanman." 

<sup>30</sup>
Sinabi iyon ni Jesus dahil sinasabi ng mga tagapagturo ng Kautusan na siya ay may masamang espiritu.

<sup>31</sup>
Samantala, dumating ang ina at mga kapatid ni Jesus. Nakatayo sila sa labas at ipinatawag nila siya. 

<sup>32</sup>
Maraming tao ang nakaupo sa paligid niya. May nagsabi sa kanya, "Nasa labas po ang inyong ina at mga kapatid, at ipinapatawag kayo." 

<sup>33</sup>
Sumagot si Jesus, "Sino ang aking ina at mga kapatid?" 

<sup>34</sup>
Tiningnan niya ang mga taong nakapalibot sa kanya at sinabi, "Ang mga ito ang aking ina at mga kapatid! 

<sup>35</sup>
Ang sinumang sumusunod sa kalooban ng Dios ang siya kong ina at mga kapatid."