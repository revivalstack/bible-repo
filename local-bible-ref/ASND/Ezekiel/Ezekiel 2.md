<sup>1</sup>
Sinabi sa akin ng tinig, "Anak ng tao, tumayo ka dahil may sasabihin ako sa iyo." 

<sup>2</sup>
Habang kinakausap ako ng tinig, pinuspos ako ng kapangyarihan ng Espiritu at itinayo ako. Pinakinggan ko ang tinig na kumakausap sa akin. 

<sup>3</sup>
Sinabi niya, "Anak ng tao, isusugo kita sa mga mamamayan ng Israel, ang rebeldeng bansa. Mula pa noong panahon ng kanilang mga ninuno hanggang ngayon ay nagrerebelde sila sa akin. 

<sup>4</sup>
Matitigas ang ulo nila at mga lapastangan sila. Ako, ang Panginoong Dios, ang nagsusugo sa iyo sa mga taong ito para sabihin ang ipinapasabi ko sa kanila. 

<sup>5</sup>
Makinig man ang mga rebeldeng ito o hindi, malalaman naman nila na may propeta pala sa kanila. 

<sup>6</sup>
At ikaw, anak ng tao, huwag kang matakot sa kanila. Huwag kang matatakot kahit na ang mga sasabihin nila. Mga rebeldeng mamamayan lang sila. 

<sup>7</sup>
Dapat mong sabihin sa kanila ang ipinasasabi ko sa iyo, makinig man ang mga rebeldeng ito o hindi. 

<sup>8</sup>
"Pero ikaw, anak ng tao, pakinggan mo ang sinasabi ko sa iyo. Huwag kang magiging rebelde tulad nila. Ibuka mo ang bibig mo at kainin ang ibibigay ko sa iyo." 

<sup>9</sup>
At nakita ko ang isang kamay na nag-aabot sa akin ng isang nakarolyong kasulatan. 

<sup>10</sup>
Iniladlad niya ito sa harap ko at may mga salitang nakasulat sa harap at sa likod nito. Ang nakasulat ay malulungkot na mensahe, mga panaghoy at pagdadalamhati.