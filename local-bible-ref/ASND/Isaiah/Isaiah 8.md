<sup>1</sup>
Sinabi ng Panginoon sa akin, "Kumuha ka ng isang malapad na sulatan, at isulat mo ang mga katagang ito: 'Maher Shalal Hash Baz.' " 

<sup>2</sup>
Kumuha ako ng dalawang mapagkakatiwalaang saksi na magpapatunay na isinulat ko nga ito. Sila ay sina Uria na pari, at Zacarias na anak ni Jeberekia. 

<sup>3</sup>
Pagkatapos, sumiping ako sa aking asawa. Hindi nagtagal, naglihi siya at nanganak ng lalaki. Sinabi ng Panginoon sa akin, "Pangalanan mo siyang Maher Shalal Hash Baz. 

<sup>4</sup>
Bago matutong tumawag ang bata ng 'tatay' o 'nanay,' ang kayamanan ng Damascus at ang mga sinamsam ng Samaria ay kukunin ng hari ng Asiria." 

<sup>5</sup>
Sinabi pa ng Panginoon sa akin, 

<sup>6</sup>
"Dahil sa tinanggihan ng mga taong ito ang tubig ng Shiloa na umaagos nang banayad, at natutuwa sila kay Haring Rezin at Haring Peka, 

<sup>7</sup>
ipapasalakay ko sila sa hari ng Asiria at sa mga sundalo nito na parang Ilog ng Eufrates na bumabaha at umaapaw sa kanyang mga pampang. 

<sup>8</sup>
Dadagsa sila sa Juda gaya ng baha na ang tubig ay tumataas hanggang leeg at umaapaw sa buong lupain." Pero kasama namin ang Dios! 

<sup>9</sup>
Kayong mga bansa, kahit na magsama-sama kayo, magkakawatak-watak pa rin kayo. Makinig kayong mga nasa malayo! Kahit na maghanda pa kayo sa pakikipagdigma, matatalo pa rin kayo. 

<sup>10</sup>
Anuman ang binabalak ninyo laban sa amin ay hindi magtatagumpay, dahil kasama namin ang Dios.

<sup>11</sup>
Mariin akong binalaan ng Panginoon na huwag kong gagayahin ang pamamaraan ng mga kababayan ko. 

<sup>12</sup>
Sinabi rin niya, "Huwag kayong makikipag-isa sa ibang mga bansa katulad ng ginagawa ng iba. Huwag kayong matatakot sa kinakatakutan nila, at huwag kayong kabahan. 

<sup>13</sup>
Ako, ang Panginoong Makapangyarihan, ay dapat ninyong kilalaning banal. Ako ang dapat ninyong katakutan. 

<sup>14</sup>
Ako ang magiging kanlungan ninyo. Pero sa mga taga-Israel at taga-Juda, katulad ako ng isang batong naging katitisuran sa mga tao, at nakakapagpadapa sa kanila. At para sa mga taga-Jerusalem, para akong isang bitag. 

<sup>15</sup>
Marami sa kanila ang matitisod, madadapa at mapapahamak. Masisilo sila at mahuhuli." 

<sup>16</sup>
Kayong mga tagasunod ko, ingatan ninyo ang mga aral ko. 

<sup>17</sup>
Magtitiwala ako sa Panginoon kahit na tinalikuran niya ang lahi ni Jacob. Sa kanya ako aasa. 

<sup>18</sup>
Ako at ang mga anak kong ibinigay ng Panginoon ay mga palatandaan para sa Israel mula sa Panginoong Makapangyarihan na nakatira sa Bundok ng Zion. 

<sup>19</sup>
Kapag may mga nagsasabi sa inyong humingi kayo ng mensahe mula sa mga patay sa pamamagitan ng mga mangkukulam at mga espiritistang bumubulong-bulong, huwag ninyong gagawin iyon. Hindi ba dapat sa Dios kayo humingi ng mensahe? Bakit sa mga patay kayo nagtatanong tungkol sa mga buhay? 

<sup>20</sup>
Ang kautusan at katuruan ng Panginoon ang dapat ninyong pakinggan. Kapag may mga nagsasabi ng mga bagay na salungat sa mga itinuturo ng Panginoon, nadidiliman pa ang pag-iisip ng mga taong iyon. 

<sup>21</sup>
Lalakad sila na pagod at gutom. At dahil sa gutom, magagalit sila at susumpain ang hari nila at ang kanilang Dios. Tumingala man sila sa langit 

<sup>22</sup>
o tumingin sa lupa wala silang makikita kundi kahirapan at kadiliman. At doon sila dadalhin sa matinding kadiliman.