<sup>1</sup>
Ang mensaheng itoʼy tungkol sa Babilonia: Sasalakay ang mga kaaway na parang buhawi. Dadaan ito sa Negev mula sa ilang, sa nakakapangilabot na lupain. 

<sup>2</sup>
Nakita ko ang isang kakila-kilabot na pangitain tungkol sa kataksilan at kapahamakan. Kayong mga taga-Elam at taga-Media, palibutan ninyo ang Babilonia at salakayin. Wawakasan na ng Dios ang pagpapahirap niya sa ibang bansa. 

<sup>3</sup>
Ang nakita kong ito sa pangitain ay nagdulot sa akin ng matinding takot at nakadama ako ng pananakit ng katawan, na para bang babaeng naghihirap sa panganganak. 

<sup>4</sup>
Kinakabahan ako at nanginginig sa takot. Sana makapagpahinga ako paglubog ng araw, pero hindi maaari, dahil takot ako sa maaaring mangyari. 

<sup>5</sup>
Naghahanda ng piging ang mga pinuno. Naglalagay sila ng mga pansapin para upuan. Kumakain sila at umiinom, nang biglang may sumigaw, "Magmadali kayo! Humanda kayo sa digmaan." 

<sup>6</sup>
Sinabi sa akin ng Panginoon, "Maglagay ka ng tagapagbantay sa lungsod na magbabalita ng makikita niya. 

<sup>7</sup>
Kinakailangang magbantay siya nang mabuti at ipaalam agad kapag nakakita siya ng mga karwahe na hila-hila ng dalawang kabayo, at mga sundalo na nakasakay sa mga asno at mga kamelyo." 

<sup>8</sup>
Sumigaw ang bantay, "Ginoo, araw-gabiʼy nagbabantay po ako sa tore. 

<sup>9</sup>
At ngayon, tingnan nʼyo! May dumarating na mga karwahe na hila-hila ng dalawang kabayo." At sinabi pa ng bantay, "Nawasak na ang Babilonia! Ang lahat ng imahen ng kanyang mga dios-diosan ay nagbagsakan sa lupa at nawasak lahat." 

<sup>10</sup>
Pagkatapos, sinabi ko, "Mga kapwa kong mga Israelita, na parang mga trigong ginigiik, sinasabi ko sa inyo ang mga bagay na aking napakinggan sa Panginoong Makapangyarihan, ang Dios ng Israel." 

<sup>11</sup>
Ang mensaheng itoʼy tungkol sa Edom: May taong mula sa Edom na palaging nagtatanong sa akin, "Tagapagbantay, matagal pa ba ang umaga?" 

<sup>12</sup>
Sumagot ako, "Mag-uumaga na pero sasapit na naman ang gabi. Kung gusto mong magtanong ulit bumalik ka na lang." 

<sup>13</sup>
Ang mensaheng itoʼy tungkol sa Arabia: Kayong mga mamamayan ng Dedan, na pulu-pulutong na naglalakbay at nagkakampo sa mga ilang ng Arabia, 

<sup>14</sup>
bigyan ninyo ng tubig ang mga nauuhaw. Kayong mga nakatira sa Tema, bigyan ninyo ng pagkain ang mga taong nagsitakas mula sa kani-kanilang mga lugar. 

<sup>15</sup>
Tumakas sila mula sa mahigpit na labanan at hinahabol sila ng kanilang mga kaaway na may mga espada at mga pana. 

<sup>16</sup>
Sinabi ng Panginoon sa akin, "Sa loob ng isang taon magwawakas ang kapangyarihan ng Kedar. 

<sup>17</sup>
Kakaunti ang matitira sa matatapang niyang sundalo na gumagamit ng pana." Mangyayari nga ito dahil sinabi ng Panginoon, ang Dios ng Israel.