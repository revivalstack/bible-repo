<sup>1</sup>
"Huwag ninyong husgahan ang iba, para hindi rin kayo husgahan ng Dios. 

<sup>2</sup>
Sapagkat kung paano ninyo hinusgahan ang inyong kapwa ay ganoon din kayo huhusgahan ng Dios. 

<sup>3</sup>
Bakit mo pinupuna ang munting puwing sa mata ng kapwa mo, pero hindi mo naman pinapansin ang mala-trosong puwing sa mata mo? 

<sup>4</sup>
Paano mo masasabi sa kanya, 'Kapatid, tutulungan kitang alisin ang puwing sa mata mo,' gayong may mala-trosong puwing sa iyong mata? 

<sup>5</sup>
Mapagkunwari! Alisin mo muna ang mala-trosong puwing sa iyong mata, nang sa ganoon ay makakita kang mabuti para maalis mo ang puwing sa mata ng iyong kapwa. 

<sup>6</sup>
"Huwag ninyong ibigay sa mga aso ang mga bagay na banal, dahil baka balingan nila kayo at lapain. At huwag din ninyong ihagis sa mga baboy ang inyong mga perlas, dahil tatapak-tapakan lang nila ang mga ito." 

<sup>7</sup>
"Humingi kayo sa Dios, at bibigyan kayo. Hanapin ninyo sa kanya ang hinahanap nʼyo, at makikita ninyo. Kumatok kayo sa kanya, at pagbubuksan kayo. 

<sup>8</sup>
Sapagkat ang lahat ng humihingi ay nakakatanggap; ang naghahanap ay nakakakita; at ang kumakatok ay pinagbubuksan. 

<sup>9</sup>
Kayong mga magulang, kung ang anak ninyo ay humihingi ng tinapay, bibigyan ba ninyo ng bato? 

<sup>10</sup>
At kung humihingi siya ng isda, bibigyan ba ninyo ng ahas? 

<sup>11</sup>
Kung kayong masasama ay marunong magbigay ng mabubuting bagay sa inyong mga anak, gaano pa kaya ang inyong Amang nasa langit! Ibibigay niya ang mabubuting bagay sa mga humihingi sa kanya. 

<sup>12</sup>
"Gawin ninyo sa inyong kapwa ang gusto ninyong gawin nila sa inyo. Ganyan ang tamang pagsunod sa Kautusan ni Moises at sa mga isinulat ng mga propeta." 

<sup>13</sup>
"Pumasok kayo sa makipot na pintuan, dahil maluwang ang pintuan at malapad ang daan patungo sa kapahamakan, at marami ang pumapasok doon. 

<sup>14</sup>
Ngunit makipot ang pintuan at mahirap ang daan patungo sa buhay na walang hanggan, at kakaunti lang ang dumadaan dito." 

<sup>15</sup>
"Mag-ingat kayo sa mga huwad na propeta. Lumalapit sila sa inyo na parang mga maamong tupa, pero ang totoo, tulad sila ng mga gutom na lobo. 

<sup>16</sup>
Makikilala ninyo sila sa kanilang mga gawa. Ang matitinik na halaman ay hindi namumunga ng ubas o igos. 

<sup>17</sup>
Ang mabuting puno ay namumunga ng mabuting bunga, at ang masamang puno ay namumunga ng masama. 

<sup>18</sup>
Ang mabuting puno ay hindi namumunga ng masama, at ang masamang puno ay hindi namumunga ng mabuti. 

<sup>19</sup>
Ang lahat ng punong hindi namumunga ng mabuti ay pinuputol at itinatapon sa apoy. 

<sup>20</sup>
Kaya nga, makikilala ninyo ang mga huwad na propeta sa kanilang mga gawa." 

<sup>21</sup>
"Marami ang tumatawag sa akin ng 'Panginoon', pero hindi ito nangangahulugan na makakapasok sila sa kaharian ng langit. Ang mga tao lang na sumusunod sa kalooban ng aking Amang nasa langit ang mapapabilang sa kanyang kaharian. 

<sup>22</sup>
Marami ang magsasabi sa akin sa Araw ng Paghuhukom, 'Panginoon, hindi baʼt sa ngalan nʼyo ay nagpahayag kami ng inyong salita, nagpalayas ng masasamang espiritu at gumawa ng maraming himala?' 

<sup>23</sup>
Ngunit sasabihin ko sa kanila, 'Hindi ko kayo kilala! Lumayo kayo sa akin, kayong mga gumagawa ng masama!' " 

<sup>24</sup>
"Kaya ang sinumang nakikinig at sumusunod sa aking mga sinasabi ay katulad ng isang matalinong lalaki na nagtayo ng kanyang bahay sa pundasyong bato. 

<sup>25</sup>
Nang umulan nang malakas at bumaha, at humampas ang malakas na hangin sa bahay, hindi ito nagiba dahil nakatayo ito sa matibay na pundasyon. 

<sup>26</sup>
Ngunit ang sinumang nakikinig sa aking mga salita pero hindi naman ito sinusunod ay parang taong hangal na nagtayo ng kanyang bahay sa buhangin. 

<sup>27</sup>
Nang umulan nang malakas at bumaha, at humampas ang malakas na hangin sa bahay, nagiba ito at lubusang nawasak." 

<sup>28</sup>
Pagkatapos ipangaral ni Jesus ang mga bagay na ito, namangha ang mga tao, 

<sup>29</sup>
dahil nangaral siya nang may awtoridad at hindi tulad ng kanilang mga tagapagturo ng Kautusan.