<sup>1</sup>
Ang karunungan ay katulad ng isang taong nagtayo ng kanyang bahay na may pitong haligi. 

<sup>2</sup>
Pagkatapos, nagkaroon siya ng malaking handaan. Naghanda siya ng mga pagkain at mga inumin. 

<sup>3</sup>
At saka inutusan niya ang mga katulong niyang babae na pumunta sa pinakamataas na lugar ng bayan para ipaalam ang ganito: 

<sup>4</sup>
"Kayong mga kulang sa karunungan at pang-unawa, inaanyayahan kayo sa isang malaking handaan. 

<sup>5</sup>
Halikayo, kumain kayo at uminom ng aking inihanda. 

<sup>6</sup>
Iwanan na ninyo ang kamangmangan upang mabuhay kayo nang matagal at may pang-unawa." 

<sup>7</sup>
Kung sasawayin mo ang taong nangungutya, iinsultuhin ka niya. Kung sasawayin mo ang taong masama, sasaktan ka niya. 

<sup>8</sup>
Kaya huwag mong sasawayin ang taong nangungutya, sapagkat magagalit siya sa iyo. Sawayin mo ang taong marunong at mamahalin ka niya. 

<sup>9</sup>
Kapag tinuruan mo ang isang taong marunong, lalo siyang magiging marunong. At kapag tinuruan mo ang isang taong matuwid, lalo pang lalawak ang kanyang kaalaman. 

<sup>10</sup>
Ang paggalang sa Panginoon ang pasimula ng karunungan. At ang pagkilala sa Banal na Dios ay nagpapahiwatig ng pagkaunawa. 

<sup>11</sup>
Sa pamamagitan ng karunungan, hahaba ang iyong buhay. 

<sup>12</sup>
Kung may karunungan ka, magdudulot ito sa iyo ng kabutihan, ngunit magdurusa ka kung ito ºy iyong tatanggihan. 

<sup>13</sup>
Ang kamangmangan ay katulad ng isang babaeng maingay, hindi marunong at walang nalalaman. 

<sup>14</sup>
Nakaupo siya sa pintuan ng kanyang bahay o sa upuan sa mataas na lugar sa lungsod, 

<sup>15</sup>
at tinatawag ang mga dumadaan na papunta sa kanilang trabaho. 

<sup>16</sup>
Sabi niya, "Halikayo rito, kayong mga walang karunungan." At sinabi pa niya sa walang pang-unawa, 

<sup>17</sup>
"Mas masarap ang tubig na ninakaw at mas masarap ang pagkain na kinakain ng lihim." 

<sup>18</sup>
Ngunit hindi alam ng mga taong pumupunta sa kanya na sila ay mamamatay. Ang mga nakapunta na sa kanya ay naroon na sa libingan.