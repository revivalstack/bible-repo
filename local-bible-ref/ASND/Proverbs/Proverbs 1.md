<sup>1</sup>
Ito ang mga kawikaan ni Solomon na anak ni David, hari ng Israel. 

<sup>2</sup>
Sa pamamagitan ng mga kawikaang ito, magkakaroon ka ng karunungan, maitutuwid mo ang iyong ugali at mauunawaan mo ang mga aral na magbibigay sa iyo ng karunungan. 

<sup>3</sup>
Sa pamamagitan din nitoʼy magiging disiplinado ka, dahil itinuturo nito ang matuwid na paraan ng pamumuhay, mabuting pag-uugali, paggawa ng tama, at pagiging makatarungan. 

<sup>4</sup>
Makapagbibigay ito ng karunungan sa mga walang kaalaman at sa kabataaʼy magtuturo ng tamang pagpapasya. 

<sup>5</sup>
Sa pakikinig nito, ang marunong ay lalong magiging marunong at ang may pinag-aralan ay magiging dalubhasa, 

<sup>6</sup>
upang maunawaan nila ang kahulugan ng mga kawikaan, mga talinghaga, at mga bugtong ng marurunong. 

<sup>7</sup>
Ang pagkatakot sa Panginoon na may paggalang ang simula ng karunungan. Ngunit sa hangal, walang halaga ang karunungan at ayaw niyang maturuan upang maituwid ang kanyang pag-uugali.

<sup>8</sup>
Anak, dinggin mo ang turo at pagtutuwid sa iyong pag-uugali ng iyong mga magulang, 

<sup>9</sup>
dahil itoʼy makapagbibigay sa iyo ng karangalan katulad ng koronang gawa sa bulaklak at makapagpapaganda katulad ng kwintas. 

<sup>10</sup>
Anak, huwag kang padadala sa panghihikayat ng mga taong makasalanan. 

<sup>11</sup>
Huwag kang sasama kapag sinabi nilang, "Halika, sumama ka sa amin! Mag-abang tayo ng sinumang papatayin kahit walang dahilan. 

<sup>12</sup>
Kahit nasa kasibulan pa ng kanilang buhay, patayin natin sila para matulad sila sa mga taong pumunta sa lugar ng mga patay. 

<sup>13</sup>
Makakakuha tayo sa kanila ng mga mamahaling ari-arian, at pupunuin natin ang ating mga bahay ng ating mga nasamsam. 

<sup>14</sup>
Sige na, sumama ka na sa amin, at paghahatian natin ang ating mga nasamsam." 

<sup>15</sup>
Anak, huwag kang sumama sa kanila; iwasan mo sila. 

<sup>16</sup>
Sapagkat mabilis sila sa paggawa ng masama at sa pagpatay ng tao. 

<sup>17</sup>
Walang kabuluhan ang paglalagay ng bitag kung ang ibong iyong huhulihin ay nakatingin. 

<sup>18</sup>
Alam ng ibon na mahuhuli siya, pero ang taong masasama, hindi nila alam na sila rin ang magiging biktima ng ginagawa nila. 

<sup>19</sup>
Ganyan ang mangyayari sa mga taong ang ari-arian ay nakuha sa masamang paraan. Mamamatay sila sa ganoon ding paraan.

<sup>20-21</sup>
Ang karunungan ay katulad ng isang mangangaral na nagsasalita sa mga lansangan, plasa, pamilihan, at mga pintuang bayan. Sinasabi niya, 

<sup>22</sup>
"Kayong mga walang alam, hanggang kailan kayo mananatiling ganyan? Kayong mga nanunuya, hanggang kailan kayo matutuwa sa inyong panunuya? Kayong mga hangal, hanggang kailan ninyo tatanggihan ang karunungan? 

<sup>23</sup>
Pakinggan ninyo ang pagsaway ko sa inyo. Sasabihin ko sa inyo kung ano ang iniisip ko. Ipapaalam ko sa inyo ang aking sasabihin laban sa inyo, 

<sup>24</sup>
sapagkat hindi ninyo pinansin ang panawagan ko na lumapit kayo sa akin, 

<sup>25</sup>
at binalewala ninyo ang lahat ng payo ko at pagsaway.

<sup>26-27</sup>
Pagtatawanan ko kayo kapag napahamak kayo; kukutyain ko kayo kapag dumating sa inyo ang paghihirap at mga pangyayaring nakakatakot gaya ng ipu-ipo at bagyo. 

<sup>28</sup>
Tatawag kayo sa akin, ngunit hindi ko kayo sasagutin. Hahanapin ninyo ako ngunit hindi ninyo ako makikita. 

<sup>29</sup>
Dahil ayaw ninyo na tinuturuan kayo at wala kayong takot sa Panginoon. 

<sup>30</sup>
Tinanggihan ninyo ang mga payo ko at minasama ang aking pagsaway sa inyo. 

<sup>31</sup>
Kaya aanihin ninyo ang bunga ng inyong mga ginagawa at pinaplanong masama. 

<sup>32</sup>
Sapagkat ang katigasan ng ulo ng mga taong walang karunungan ang papatay sa kanila, at ang pagsasawalang-bahala ng mga hangal ang magpapahamak sa kanila. 

<sup>33</sup>
Ngunit ang taong nakikinig sa akin ay mabubuhay ng matiwasay, ligtas siya sa panganib at walang katatakutan."