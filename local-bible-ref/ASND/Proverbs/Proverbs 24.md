<sup>1</sup>
Huwag kang mainggit sa mga taong masama o hangarin mang makipagkaibigan sa kanila. 

<sup>2</sup>
Sapagkat ang iniisip nila at sinasabi ay para sa kapahamakan ng iba.

<sup>3-4</sup>
Sa pamamagitan ng karunungan, maitatayo mo at mapapaunlad ang iyong tahanan. Mapupuno rin ito ng mahahalagang kayamanan. 

<sup>5</sup>
Ang taong marunong ay malaki ang maitutulong upang lalong lumakas ang mga nakikipaglaban, 

<sup>6</sup>
sapagkat kailangan nila ng mga payo sa pakikipaglaban. At higit na matitiyak ang tagumpay kung maraming nagpapayo. 

<sup>7</sup>
Ang karunungan ay hindi maunawaan ng mangmang. Wala siyang masabi kapag mahahalagang bagay ang pinag-uusapan. 

<sup>8</sup>
Ang taong laging nagpaplano ng masama ay kikilalaning may pakana ng kasamaan. 

<sup>9</sup>
Anumang pakana ng hangal ay kasalanan, at kinasusuklaman ng mga tao ang sinumang nangungutya. 

<sup>10</sup>
Kapag ikaw ay nawalan ng pag-asa sa panahon ng kahirapan, nagpapakita lang ito na ikaw ay mahina. 

<sup>11</sup>
Huwag kang mag-atubiling iligtas ang walang kasalanan na hinatulan ng kamatayan. 

<sup>12</sup>
Maaaring sabihin mo na wala kang nalalaman sa nangyari, pero alam ng Dios kung totoo o hindi ang iyong sinasabi, dahil binabantayan ka niya at alam niya ang nasa puso mo. Gagantimpalaan ka niya ayon sa iyong mga ginawa.

<sup>13-14</sup>
Anak, kung papaanong matamis at mabuti para sa iyo ang pulot, ganoon din naman ang karunungan. Sapagkat kung marunong ka, mapapabuti ang iyong kinabukasan at mapapasaiyo ang iyong mga hinahangad. 

<sup>15</sup>
Huwag kang gagaya sa taong masama na palihim na sumasalakay sa bahay ng matuwid. 

<sup>16</sup>
Ang taong matuwid, mabuwal man ng pitong ulit ay tiyak na makakabangon ulit. Hindi tulad ng taong masama na kapag nabuwal ay hindi na makakabangon pa. 

<sup>17</sup>
Huwag kang matuwa kapag napapahamak ang iyong kaaway, 

<sup>18</sup>
dahil kapag nakita ng Panginoon na natutuwa ka, hindi niya ito magugustuhan, at hindi na niya parurusahan ang iyong kaaway. 

<sup>19</sup>
Huwag kang mabalisa o mainggit sa mga taong masama, 

<sup>20</sup>
sapagkat wala silang mabuting kinabukasan at magiging tulad sila ng ilaw na namatay. 

<sup>21</sup>
Anak, igalang mo ang Panginoon at ang hari. Huwag kang makisama sa mga taong sumusuway sa kanila, 

<sup>22</sup>
sapagkat hindi mo alam kung anong kapahamakan ang biglang ibibigay ng Panginoon o ng hari sa kanila.

<sup>23</sup>
Narito pa ang ilang kawikaan ng marurunong na tao: Hindi dapat magtangi ng tao sa paghatol ng katarungan. 

<sup>24</sup>
Kapag pinalaya mo ang taong may kasalanan, susumpain ka at kamumuhian ng mga tao. 

<sup>25</sup>
Ngunit kapag pinarusahan mo ang may kasalanan, matutuwa ang mga tao at pagpapalain ka. 

<sup>26</sup>
Ang tapat na kasagutan ay tanda ng mabuting pagkakaibigan. 

<sup>27</sup>
Ihanda mo muna ang iyong pagkakakitaan, tulad ng iyong bukid na taniman bago ka magtatag ng sariling tahanan. 

<sup>28</sup>
Huwag kang sasaksi sa iyong kapwa nang walang sapat na dahilan, o magsalita laban sa kanya ng kasinungalingan. 

<sup>29</sup>
Huwag mong sasabihin, "Gaganti ako, gagawin ko sa kanya ang ginawa niya sa akin." 

<sup>30</sup>
Dumaan ako sa bukid ng taong tamad at mangmang. 

<sup>31</sup>
Puno na ito ng mga damo at matitinik na halaman, at giba na ang mga bakod nito. 

<sup>32</sup>
Nang makita ko ito, napaisip ako ng mabuti, at natutunan ko ang aral na ito: 

<sup>33</sup>
Sa kaunting pahinga, kaunting pagtulog, at paghalukipkip mo, taong tamad, 

<sup>34</sup>
ay biglang darating sa iyo ang kahirapan na para kang ninakawan ng armadong tulisan.