<sup>1</sup>
Ang kaunting pagkain na pinagsasaluhan nang may kapayapaan ay higit na mabuti kaysa sa maraming pagkain ngunit may alitan. 

<sup>2</sup>
Pamumunuan ng marunong na lingkod ang nakakahiyang anak ng kanyang amo at sa kanilang mamanahin makakabahagi pa ito. 

<sup>3</sup>
Sinusubok ng Panginoon ang puso ng tao katulad ng pilak at ginto na sinusubok sa apoy kung ito ay tunay o hindi. 

<sup>4</sup>
Ang taong masama ay gustong makinig sa kapwa niya masama, at ang taong sinungaling ay gustong makinig sa kapwa niya sinungaling. 

<sup>5</sup>
Ang kumukutya sa mahihirap ay inaalipusta ang kanyang Manlilikha. Ang taong nagagalak sa kapahamakan ng iba ay parurusahan. 

<sup>6</sup>
Karangalan ng mga lolo ºt lola ang kanilang mga apo, gayon din naman, karangalan ng mga anak ang kanilang mga magulang. 

<sup>7</sup>
Hindi bagay sa hangal ang magsalita ng mabuti, at lalong hindi bagay sa isang namumuno ang magsinungaling. 

<sup>8</sup>
Sa tingin ng iba ang suhol ay parang salamangka na magagawa ang kahit anumang bagay. 

<sup>9</sup>
Kung patatawarin mo ang kasalanan ng iyong kaibigan, mananatili ang inyong samahan, ngunit kung patuloy mong uungkatin ang kanyang kasalanan, masisira ang inyong pagkakaibigan. 

<sup>10</sup>
Sa isang saway lang natututo ang taong may pang-unawa, ngunit ang taong mangmang ay hindi natututo hampasin mo man ng walang awa. 

<sup>11</sup>
Laging naghahanap ng gulo ang taong masama, kaya ipapadala laban sa kanya ang isang taong malupit na magpaparusa sa kanya. 

<sup>12</sup>
Mas mabuti pang masalubong mo ang isang osong inagawan ng anak kaysa sa hangal na gumagawa ng kahangalan. 

<sup>13</sup>
Kapag kasamaan ang iginanti mo sa kabutihang ginawa sa iyo, palaging may masamang mangyayari sa sambahayan mo. 

<sup>14</sup>
Ang simula ng away ay katulad ng butas sa isang dike, kailangang tapalan bago lumaki. 

<sup>15</sup>
Kasuklam-suklam sa Panginoon ang taong nagpaparusa sa taong walang kasalanan o nagpapalaya sa taong may kasalanan. 

<sup>16</sup>
Walang kabuluhang pag-aralin ang taong hangal sapagkat hindi naman niya hinahangad ang matuto. 

<sup>17</sup>
Ang kaibigan ay nagmamahal sa lahat ng panahon, at nagkaroon tayo ng kapatid upang sa kagipitan ay tumulong. 

<sup>18</sup>
Ang taong nangakong managot sa utang ng iba ay kulang sa karunungan. 

<sup>19</sup>
Ang taong gusto ng kasalanan ay gusto rin ng kaguluhan. At ang taong mayabang ay naghahanap ng kapahamakan. 

<sup>20</sup>
Hindi uunlad ang taong baluktot ang pag-iisip, at ang taong sinungaling ay dadanas ng kasawian. 

<sup>21</sup>
Ang anak na hangal ay nagdudulot ng kalungkutan at kabiguan sa magulang. 

<sup>22</sup>
Ang pagiging masayahin ay parang gamot na nakabubuti sa katawan, ngunit ang pagiging malungkutin ay nagpapahina ng katawan. 

<sup>23</sup>
Ang taong masama ay tumatanggap ng suhol upang ipagkait ang makatarungang hatol. 

<sup>24</sup>
Ang taong may pang-unawa ay naghahangad pa ng karunungan; ngunit ang isip ng mangmang ay pagala-gala. 

<sup>25</sup>
Ang anak na hangal ay nagdudulot ng kapaitan at kalungkutan sa kanyang mga magulang. 

<sup>26</sup>
Hindi mabuti na parusahan ang taong matuwid o ang taong marangal. 

<sup>27</sup>
Ang taong marunong at nakakaunawa ay maingat magsalita at hindi padalos-dalos. 

<sup>28</sup>
Kahit ang mangmang ay parang marunong at nakakaunawa kapag tahimik.