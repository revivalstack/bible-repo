<sup>1</sup>
Kung paanong hindi bagay na mag-nyebe sa tag-araw at umulan sa panahon ng tag-ani, hindi rin bagay na papurihan ang taong hangal. 

<sup>2</sup>
Ang sumpa ay hindi tatalab sa walang kasalanan. Tulad ito ng ibong hindi dumadapo at lilipad-lipad lamang. 

<sup>3</sup>
Kailangan ang latigo para sa kabayo, bokado para sa asno, at pamalo para sa hangal na tao. 

<sup>4</sup>
Huwag mong sagutin ang hangal kung nakikipag-usap siya sa iyo ng kahangalan, at baka matulad ka rin sa kanya. 

<sup>5</sup>
Ngunit kung minsan, kailangang sagutin din siya, para malaman niya na hindi siya marunong tulad ng kanyang inaakala. 

<sup>6</sup>
Kapag nagpadala ka ng mensahe sa pamamagitan ng isang mangmang, para mo na ring pinutol ang iyong mga paa, at para ka na ring gumawa ng sariling kapahamakan. 

<sup>7</sup>
Ang pilay na paa ay walang kabuluhan, katulad ng kawikaan sa bibig ng hangal. 

<sup>8</sup>
Ang isang papuri na sa hangal iniuukol ay parang batong nakatali sa tirador. 

<sup>9</sup>
Ang kasabihang sinasabi ng hangal ay makapipinsala tulad ng matinik na kahoy na hawak ng lasing. 

<sup>10</sup>
Kahangalan ang pumana ng kahit sino; gayon din ang pagkuha sa hangal o sa sinumang dumadaan upang upahan. 

<sup>11</sup>
Inuulit ng hangal ang kanyang kahangalan, tulad ng asong binabalikan ang kanyang suka para kainin. 

<sup>12</sup>
Mas mabuti pa ang hinaharap ng isang taong mangmang kaysa sa taong nagmamarunong. 

<sup>13</sup>
Ang batugan ay hindi lumalabas ng tahanan, ang kanyang dahilan ay may leon sa lansangan. 

<sup>14</sup>
Gaya ng pintuang pumipihit sa bisagra ang batugan na papihit-pihit sa kanyang kama. 

<sup>15</sup>
May mga taong sobrang tamad na kahit ang kumain ay kinatatamaran. 

<sup>16</sup>
Ang akala ng batugan mas marunong pa siya kaysa sa pitong tao na tamang mangatuwiran. 

<sup>17</sup>
Mapanganib ang nanghihimasok sa gulo ng may gulo, ito ay tulad ng pagdakma sa tainga ng aso.

<sup>18-19</sup>
Ang taong nandaraya sa kanyang kapwa, at saka sasabihing nagbibiro lang siya ay tulad ng isang baliw na pumapana sa mga tao sa pamamagitan ng nakamamatay na palaso. 

<sup>20</sup>
Namamatay ang apoy kung ubos na ang panggatong, natitigil ang away kung wala ng tsismisan. 

<sup>21</sup>
Kung uling ang nagpapabaga at kahoy ang nagpapaliyab ng apoy, ang taong palaaway naman ang nagpapasimula ng gulo. 

<sup>22</sup>
Ang tsismis ay parang pagkaing masarap nguyain at lunukin. 

<sup>23</sup>
Maaaring itago ng magandang pananalita ang masamang isipan, tulad nito ay mumurahing banga na pininturahan ng pilak. 

<sup>24</sup>
Maaaring ang kaaway ay magandang magsalita, ngunit ang nasa isip niya ay makapandaya. 

<sup>25</sup>
Kahit masarap pakinggan ang kanyang pananalita ay huwag kang maniwala, sapagkat ang iniisip niya ay napakasama. 

<sup>26</sup>
Maaaring ang galit ay kanyang maitago, ngunit malalantad din sa karamihan ang masama niyang gawa. 

<sup>27</sup>
Ang humuhukay ng patibong para mahulog ang iba ay siya rin ang mahuhulog doon. Ang nagpapagulong ng malaking bato para magulungan ang iba ay siya rin ang magugulungan nito. 

<sup>28</sup>
Ang sinungaling ay nagagalit sa nabiktima niya ng kasinungalingan, at ang taong nambobola ay ipapahamak ka.