<sup>1</sup>
Mas mabuting piliin ang malinis na pangalan kaysa sa maraming kayamanan. Ang paggalang ng tao sa iyo ay mas mahalaga pa kaysa pilak at ginto. 

<sup>2</sup>
Ang Panginoon ang lumikha sa tao, mayaman man o mahirap. 

<sup>3</sup>
Ang taong may pang-unawa ay umiiwas kung may panganib, ngunit ang hangal ay sumusuong sa panganib, kaya napapahamak. 

<sup>4</sup>
Ang paggalang sa Panginoon at pagpapakumbaba ay magdudulot sa iyo ng mahabang buhay, kayamanan at karangalan. 

<sup>5</sup>
Lumalakad ang taong masama sa daang matinik at may mga patibong. Ang nag-iingat sa sarili ay umiiwas sa daang iyon. 

<sup>6</sup>
Ituro sa bata ang tamang pag-uugali, at hindi niya ito malilimutan hanggang sa kanyang pagtanda. 

<sup>7</sup>
Ang mahihirap ay nasa ilalim ng kapangyarihan ng mayayaman, at ang nangungutang ay alipin ng nagpapautang. 

<sup>8</sup>
Ang naghahasik ng kasamaan ay aani ng kapahamakan, at matitigil na ang kanyang pamiminsala sa iba. 

<sup>9</sup>
Ang nagbibigay ng pagkain sa dukha ay tiyak na pagpapalain. 

<sup>10</sup>
Kapag pinalayas mo ang mga taong nanunuya, mawawala na ang alitan, kaguluhan at pang-iinsulto. 

<sup>11</sup>
Ang taong may malinis na puso at mahinahon magsalita ay magiging kaibigan ng hari. 

<sup>12</sup>
Binabantayan ng Panginoon ang mga taong may karunungan, ngunit sinisira niya ang plano ng mga taksil. 

<sup>13</sup>
Ang taong tamad ay laging may dahilan, sinasabi niyang baka siya ay lapain ng leon sa daan. 

<sup>14</sup>
Salita ng masamang babae ay parang malalim na hukay, at doon nahuhulog ang kinamumuhian ng Panginoon. 

<sup>15</sup>
Likas sa mga bata ang pagiging pilyo, ngunit magiging matuwid sila kung didisiplinahin. 

<sup>16</sup>
Ang nagreregalo sa mayaman o nang-aapi sa mahihirap para yumaman ay hahantong din sa karalitaan.

<sup>17</sup>
Pakinggan mo ang mga sinasabi ng marurunong. Pakinggan mong mabuti habang itinuturo ko ito sa iyo, 

<sup>18</sup>
dahil magbibigay ito sa iyo ng kaligayahan kung malalaman mo ito at masasaulo. 

<sup>19</sup>
Itinuturo ko ito sa iyo ngayon upang magtiwala ka sa Panginoon. 

<sup>20</sup>
Ang 30 Kawikaang ito na isinulat ko ay magdudulot sa iyo ng mga karunungan at payo. 

<sup>21</sup>
Sa pamamagitan nito ºy malalaman mo ang mga katotohanan at masasagot mo ang mga magtatanong sa iyo. 

<sup>22</sup>
Huwag mong abusuhin ang mga mahihirap o apihin man sila sa mga hukuman, 

<sup>23</sup>
sapagkat ipagtatanggol sila ng Panginoon. Anuman ang gawin ninyong masama sa kanila ay gagawin din niya sa inyo. 

<sup>24</sup>
Huwag kang makipagkaibigan sa taong madaling magalit, 

<sup>25</sup>
baka mahawa ka sa kanya, at mabulid sa ganoong pag-uugali. 

<sup>26</sup>
Huwag kang mangangako na magbabayad sa utang ng iba, 

<sup>27</sup>
dahil kapag hindi ka nakabayad, kukunin nila pati ang higaan mo. 

<sup>28</sup>
Huwag mong aalisin ang mga muhon na inilagay noon ng mga ninuno mo. 

<sup>29</sup>
Ang taong mahusay magtrabaho ay maglilingkod sa mga hari at hindi sa pangkaraniwang tao.