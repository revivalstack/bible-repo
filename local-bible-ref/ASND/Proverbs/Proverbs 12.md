<sup>1</sup>
Ang taong tumatanggap ng pagtutuwid sa kanyang pag-uugali ay nagnanais ng karunungan, ngunit ang taong ayaw tumanggap ay hangal. 

<sup>2</sup>
Ang mabuting tao ay kinalulugdan ng Panginoon, ngunit ang taong nagpaplano ng masama ay kanyang pinarurusahan. 

<sup>3</sup>
Ang taong gumagawa ng masama ay walang katatagan, ngunit ang taong matuwid ay matatag tulad ng isang punongkahoy na malalim ang ugat. 

<sup>4</sup>
Ang mabuting maybahay ay kasiyahan at karangalan ng kanyang asawa, ngunit parang kanser sa buto ang nakakahiyang asawa. 

<sup>5</sup>
Ang iniisip ng taong matuwid ay tama, ngunit ang mga payo ng taong masama ay pandaraya. 

<sup>6</sup>
Ang salita ng taong masama ay nakamamatay, ngunit ang salita ng taong matuwid ay nakapagliligtas. 

<sup>7</sup>
Mapapahamak at maglalaho ang mga taong masama, ngunit mananatili ang lahi ng mga taong matuwid. 

<sup>8</sup>
Pinararangalan ang taong may karunungan, ngunit hinahamak ang taong masama ang kaisipan. 

<sup>9</sup>
Mas mabuti ang taong simple pero kayang magbayad ng katulong kaysa sa taong nagkukunwaring mayaman ngunit kahit makain ay wala naman. 

<sup>10</sup>
Ang taong matuwid ay mabait sa kanyang mga alagang hayop, ngunit ang taong masama ay malupit at walang awa sa kanyang mga hayop. 

<sup>11</sup>
Ang magsasakang masipag ay laging sagana sa pagkain, ngunit ang walang sapat na pang-unawa ay nagsasayang ng oras sa mga walang kabuluhang gawain. 

<sup>12</sup>
Ang taong masama ay laging kasamaan ang ginagawa, kaya hindi matatag ang kanyang kalagayan; ngunit ang taong matuwid ay matatag gaya ng punongkahoy na malalim ang ugat. 

<sup>13</sup>
Ang kasamaang sinasabi ng taong masama ay nagdudulot sa kanya ng gulo, ngunit ang taong matuwid ay umiiwas sa gulo. 

<sup>14</sup>
Ang bawat isa ay tatanggap ng gantimpala ayon sa kanyang sinabi o ginawa. 

<sup>15</sup>
Ang akala ng hangal ay palagi siyang tama, ngunit ang taong marunong ay nakikinig sa payo. 

<sup>16</sup>
Ang hangal ay madaling magalit kapag iniinsulto, ngunit ang taong may karunungan ay hindi pinapansin ang pang-iinsulto sa kanya. 

<sup>17</sup>
Ang tapat na saksi ay nagsasabi ng katotohanan, ngunit ang hindi tapat na saksi ay nagsasabi ng kasinungalingan. 

<sup>18</sup>
Ang pabigla-biglang salita ay nakakasugat ng damdamin, ngunit ang magandang salita ay nagpapagaling. 

<sup>19</sup>
Ang katotohanan ay mananatili kailanman, ngunit hindi magtatagal ang kasinungalingan. 

<sup>20</sup>
Pandaraya ang nasa puso ng mga taong nagbabalak ng masama, ngunit kagalakan ang nasa puso ng mga taong nagbabalak ng mabuti. 

<sup>21</sup>
Walang mangyayaring masama sa taong matuwid, ngunit sa masama, pawang kaguluhan ang mararanasan. 

<sup>22</sup>
Nasusuklam ang Panginoon sa mga nagsasabi ng kasinungalingan, ngunit nalulugod siya sa nagsasabi ng katotohanan. 

<sup>23</sup>
Hindi ipinagyayabang ng taong marunong ang kanyang nalalaman, ngunit ang hangal ay ibinibida ang kanyang kahangalan. 

<sup>24</sup>
Ang taong masipag ay magiging pinuno, ngunit ang tamad ay magiging alipin. 

<sup>25</sup>
Nakapagpapalungkot sa tao ang kabalisahan, ngunit ang magandang pananalita ay kaaliwan. 

<sup>26</sup>
Ginagabayan ng taong matuwid ang kanyang kaibigan, ngunit ililigaw ka ng taong masama. 

<sup>27</sup>
Hindi makakamit ng taong tamad ang kanyang hinahangad, ngunit ang taong masipag maganda ang hinaharap. 

<sup>28</sup>
Ang matuwid na pamumuhay ay patungo sa buhay, at maililigtas ka nito sa kamatayan.