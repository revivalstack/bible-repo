<sup>1</sup>
Anak, pakinggan mong mabuti ang mga sasabihin ko na may karunungan, 

<sup>2</sup>
upang malaman mo ang pagpapasya ng tama at matuto ka ring magsalita nang may karunungan. 

<sup>3</sup>
Ang salita ng masamang babae ay kasintamis ng pulot at banayad tulad ng langis. 

<sup>4</sup>
Ngunit pagkatapos ay pait at sakit ang iyong makakamit. 

<sup>5</sup>
Kung susunod ka sa kanya, dadalhin ka niya sa kapahamakan, sapagkat ang nilalakaran niya ay patungo sa kamatayan. 

<sup>6</sup>
Hindi niya pinapansin ang daan patungo sa buhay. Ang dinadaanan niyaʼy liku-liko at hindi niya ito nalalaman. 

<sup>7</sup>
Kaya mga anak, pakinggan ninyo ako at sundin. 

<sup>8</sup>
Lumayo kayo sa babaeng masama ni huwag lumapit sa kanyang bahay. 

<sup>9</sup>
Dahil baka masira ang inyong dangal at mapunta sa iba, at mamatay kayo sa kamay ng mga taong walang awa. 

<sup>10</sup>
At ang lahat ng kayamanan ninyo at ang inyong mga pinagpaguran ay mapupunta sa iba, sa mga taong hindi ninyo kilala. 

<sup>11</sup>
Saka kayo mananangis kapag malapit na kayong mamatay, kapag butoʼt balat na lamang at wala nang lakas. 

<sup>12</sup>
Saka ninyo sasabihin, "Sayang hindi ko kasi pinansin ang mga pagtutuwid sa akin; nagmatigas ako at sinunod ang gusto ko. 

<sup>13</sup>
Hindi ako nakinig sa aking mga guro. 

<sup>14</sup>
Kaya ngayon, narito ako sa gitna ng kapahamakan at kahihiyan." 

<sup>15</sup>
Dapat sa asawa mo lang ikaw sumiping. Kung baga sa tubig, doon ka lang sa sarili mong balon kumuha ng iyong iinumin. 

<sup>16</sup>
Dahil baka magtaksil din sa iyo ang iyong asawa. 

<sup>17</sup>
Dapat ang mag-asawa ay para lamang sa isaʼt isa at huwag makihati sa iba. 

<sup>18</sup>
Maging maligaya ka sa iyong asawa, na napangasawa mo noong iyong kabataan. 

<sup>19</sup>
Maganda siya at kaakit-akit gaya ng usa. Sana ay lagi kang lumigaya sa kanyang dibdib at maakit sa kanyang pag-ibig. 

<sup>20</sup>
Anak, huwag kang paaakit sa malaswang babae o hipuin man ang kanyang dibdib. 

<sup>21</sup>
Sapagkat nakikita ng Panginoon ang lahat ng iyong ginagawa; saan ka man naroroon tinitingnan ka niya. 

<sup>22</sup>
Ang masamang tao ay bihag ng kanyang kasamaan, para itong bitag na huhuli sa kanya. 

<sup>23</sup>
Maliligaw siya dahil sa kanyang kamangmangan, at mamamatay dahil ayaw niyang itinutuwid.