<sup>1</sup>
Mga anak, pakinggan ninyong mabuti ang mga pagtutuwid ng inyong ama sa inyong pag-uugali, upang lumawak ang inyong pang-unawa. 

<sup>2</sup>
Mabuti ang itinuturo kong ito, kaya huwag ninyong ipagwalang bahala. 

<sup>3</sup>
Noong bata pa ako at nasa piling pa ng aking mga magulang, mahal na mahal ako ng aking ina bilang nag-iisang anak. 

<sup>4</sup>
Tinuruan ako ni ama. Sinabi niya sa akin, "Anak, ingatan mo sa iyong puso ang mga itinuturo ko. Sundin mo ang mga utos ko at mabubuhay ka nang matagal. 

<sup>5</sup>
Pagsikapan mong magkaroon ng karunungan at pang-unawa. Huwag mong kalilimutan ang mga sinasabi ko at huwag kang hihiwalay dito. 

<sup>6</sup>
Huwag mong tanggihan ang karunungan, sa halip pahalagahan mo ito, dahil iingatan ka nito. 

<sup>7</sup>
Pinakamahalaga sa lahat ang karunungan at pang-unawa. Sikapin mong magkaroon nito kahit na maubos pa ang lahat ng kayamanan mo. 

<sup>8</sup>
Tanggapin mo ºt pahalagahan ang karunungan, dahil magbibigay ito sa iyo ng karangalan. 

<sup>9</sup>
Magiging parang koronang bulaklak ito na magbibigay sa iyo ng kagandahan." 

<sup>10</sup>
Anak, pakinggan mo at tanggapin ang mga sinasabi ko sa iyo upang humaba ang iyong buhay. 

<sup>11</sup>
Tinuruan na kita ng karunungan, kung paano mamuhay sa katuwiran. 

<sup>12</sup>
Kung susundin mo ito, walang makakasagabal sa buhay mo at maliligtas ka sa anumang kapahamakan. 

<sup>13</sup>
Huwag mong kalilimutan ang pagtutuwid ko sa iyong pag-uugali; ingatan mo ito sa puso mo sapagkat mabubuhay ka sa pamamagitan nito. 

<sup>14</sup>
Huwag mong gagayahin ang ginagawa ng mga taong masama. 

<sup>15</sup>
Iwasan mo ito at patuloy kang mamuhay nang matuwid. 

<sup>16</sup>
Sapagkat ang taong masama ay hindi makatulog kapag hindi nakakagawa ng masama o walang naipapahamak. 

<sup>17</sup>
Ang pagkain nila ay paggawa ng kasamaan at ang inumin nila ay paggawa ng karahasan. 

<sup>18</sup>
Ang pamumuhay ng taong matuwid ay parang sikat ng araw na lalong nagliliwanag habang tumatagal. 

<sup>19</sup>
Pero ang pamumuhay ng taong masama ay parang kadiliman; hindi niya alam kung ano ang dahilan ng kanyang pagbagsak. 

<sup>20</sup>
Anak, pakinggan mong mabuti ang itinuturo ko sa iyo. 

<sup>21</sup>
Huwag mo itong kalilimutan kundi ingatan sa puso mo. 

<sup>22</sup>
Sapagkat magbibigay ito ng malusog na katawan at mahabang buhay sa sinumang makakasumpong nito. 

<sup>23</sup>
Higit sa lahat, ingatan mo ang iyong isipan, sapagkat kung ano ang iyong iniisip iyon din ang magiging buhay mo. 

<sup>24</sup>
Huwag kang magsalita ng kasinungalingan at walang kabuluhan. 

<sup>25</sup>
Ituon mo ang iyong paningin sa mga bagay na mabuti. 

<sup>26</sup>
Pag-isipan mong mabuti ang iyong mga gagawin upang magtagumpay ka. 

<sup>27</sup>
Mamuhay ka sa katuwiran at layuan mo ang kasamaan.