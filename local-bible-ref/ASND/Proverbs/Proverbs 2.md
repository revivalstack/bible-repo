<sup>1</sup>
Anak, tanggapin at ingatan mo sa iyong puso ang mga itinuturo at iniuutos ko sa iyo. 

<sup>2</sup>
Pakinggan mo kung ano ang makapagbibigay sa iyo ng karunungan at kaalaman. 

<sup>3</sup>
Pagsikapan mong magkaroon ng pang-unawa, 

<sup>4</sup>
na parang naghahanap ka ng pilak o anumang nakatagong kayamanan. 

<sup>5</sup>
Kung gagawin mo ito, malalaman mo kung ano ang pagkatakot sa Panginoon at mauunawaan mo ang tungkol sa kanya. 

<sup>6</sup>
Sapagkat ang Panginoon ang nagbibigay ng karunungan, kaalaman, at ng pang-unawa.

<sup>7-8</sup>
Iniingatan niya ang namumuhay nang matuwid, matapat, at walang kapintasan. Binibigyan din niya sila ng katagumpayan. 

<sup>9</sup>
Kung makikinig ka sa akin, malalaman mo ang dapat mong gawin, ang tama, matuwid at nararapat. 

<sup>10</sup>
Sapagkat lalong lalawak ang iyong karunungan at magbibigay ito sa iyo ng kaligayahan. 

<sup>11</sup>
Kapag nakakaunawa ka at marunong magpasya nang tama, iingatan ka nito. 

<sup>12</sup>
Ilalayo ka ng karunungan sa masamang pag-uugali at sa mga taong nagsasalita ng masama. 

<sup>13</sup>
Pinili ng mga taong ito na iwanan ang magandang pag-uugali at sumunod sa pamamaraan ng mga nasa kadiliman. 

<sup>14</sup>
Natutuwa sila sa paggawa ng masama at nasisiyahan sa mga kalikuan nito. 

<sup>15</sup>
Masama ang pag-uugali nila at hindi matuwid ang kanilang pamumuhay. 

<sup>16</sup>
Ilalayo ka ng karunungan sa masamang babaeng gustong umakit sa iyo sa pamamagitan ng kanyang matatamis na salita. 

<sup>17</sup>
Iniwan ng ganyang babae ang napangasawa niya noong kanyang kabataan. Kinalimutan niya ang pangako niya sa Dios nang sila ºy ikasal. 

<sup>18</sup>
Kapag pumunta ka sa bahay niya, para ka na ring pumunta sa kamatayan. Sapagkat ito ang daan tungo sa daigdig ng mga patay. 

<sup>19</sup>
Kung sino man ang pupunta sa kanya ay hindi na makakauwi; makakalimutan na niya ang daan patungo sa lugar ng mga buhay. 

<sup>20</sup>
Kaya tularan mo ang pamumuhay ng mabubuting tao at mamuhay ka ng matuwid. 

<sup>21</sup>
Sapagkat ang taong namumuhay nang matuwid at walang kapintasan ay mabubuhay nang matagal dito sa daigdig. 

<sup>22</sup>
Ngunit ang masasama at mga mandaraya ay palalayasin. Bubunutin sila na parang mga damo.