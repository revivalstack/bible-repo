<sup>1</sup>
Anak, sundin mo ang mga sinasabi ko sa iyo. Itanim mo ito sa iyong isipan at 

<sup>2</sup>
sundin ang mga iniuutos ko, upang humaba ang buhay mo. Ingatan mong mabuti ang mga itinuturo ko katulad ng pag-iingat mo sa mga mata mo. 

<sup>3</sup>
Itanim mo sa iyong isipan upang hindi mo makalimutan. 

<sup>4</sup>
Ituring mo na parang kapatid na babae ang karunungan at ang pang-unawa na parang isang malapit na kaibigan. 

<sup>5</sup>
Sapagkat ilalayo ka nito sa masamang babaeng nakakaakit ang pananalita.

<sup>6</sup>
Minsan dumungaw ako sa bintana ng aming bahay. 

<sup>7</sup>
Nakakita ako ng mga kabataang lalaki na wala pang muwang sa buhay. Isa sa kanila ay talagang mangmang. 

<sup>8</sup>
Lumalakad siya patungo sa kanto kung saan naroroon ang bahay ng isang masamang babae. 

<sup>9</sup>
Takip-silim na noon at malapit nang dumilim. 

<sup>10</sup>
Sinalubong siya ng isang babae na ang suot ay katulad ng suot ng isang babaeng bayaran. Nakapagplano na siya ng gagawin sa lalaking iyon. 

<sup>11</sup>
Maingay siya at hindi mahiyain. Hindi siya nananatili sa bahay. 

<sup>12</sup>
Madalas siyang makita sa mga lansangan, mga kanto at mga plasa. 

<sup>13</sup>
Paglapit ng lalaki ay agad niya itong hinalikan at hindi nahiyang sinabi, 

<sup>14</sup>
"Tinupad ko na ang pangako kong maghandog, at may mga sobrang karne doon sa bahay na mula sa aking inihandog. 

<sup>15</sup>
Kaya hinanap kita at mabuti naman nakita kita. 

<sup>16</sup>
Sinapinan ko na ang aking higaan ng makulay na telang galing pa sa Egipto. 

<sup>17</sup>
Nilagyan ko iyon ng pabangong mira, aloe, at sinamon. 

<sup>18</sup>
Kaya halika na, doon tayo magpakaligaya hanggang umaga, 

<sup>19</sup>
dahil wala rito ang asawa ko. Naglakbay siya sa malayo. 

<sup>20</sup>
Marami siyang dalang pera at dalawang linggo pa bago siya bumalik." 

<sup>21</sup>
Kaya naakit niya ang lalaki sa pamamagitan ng kanyang matatamis at nakakaakit na pananalita. 

<sup>22</sup>
Sumunod agad ang lalaki na parang bakang hinihila papunta sa katayan, o tulad ng isang usa na patungo sa bitag, 

<sup>23</sup>
at dooʼy papanain siya na tatagos sa kanyang puso. Para din siyang isang ibon na nagmamadali papunta sa bitag ng kamatayan, ngunit hindi niya ito nalalaman. 

<sup>24</sup>
Kaya mga anak, pakinggan ninyong mabuti ang aking mga sinasabi. 

<sup>25</sup>
Huwag kayong paaakit sa ganyang uri ng babae at huwag ninyong hayaan na kayoʼy kanyang iligaw. 

<sup>26</sup>
Marami na ang mga lalaking napahamak dahil sa kanya. 

<sup>27</sup>
Kapag pumunta kayo sa bahay niya, para na rin kayong pumunta sa daigdig ng mga patay.