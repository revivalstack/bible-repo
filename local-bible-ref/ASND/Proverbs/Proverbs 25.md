<sup>1</sup>
Narito pa ang ilang kawikaan ni Solomon na kinopya ng mga tauhan ni Haring Hezekia ng Juda. 

<sup>2</sup>
Pinararangalan natin ang Dios dahil sa mga bagay na hindi niya ipinapahayag sa atin; pero pinararangalan natin ang mga hari dahil sa mga bagay na ipinapahayag nila sa atin. 

<sup>3</sup>
Kung paanong hindi masukat ang lalim ng lupa at ang taas ng kalangitan, ganoon din ang isipan ng mga hari, hindi malaman. 

<sup>4</sup>
Kailangang ang pilak ay maging dalisay muna bago ito magawa ng panday. 

<sup>5</sup>
Kailangang alisin ang masasamang tauhan ng hari upang magpatuloy ang katuwiran sa kanyang kaharian. 

<sup>6</sup>
Kung nasa harapan ka ng hari, huwag mong ibilang ang iyong sarili na parang kung sino ka o ihanay ang iyong sarili sa mararangal na tao. 

<sup>7</sup>
Mas mabuti kung tawagin ka ng hari at paupuin sa hanay ng mararangal kaysa sabihin niyang umalis ka riyan at mapahiya ka sa kanilang harapan. 

<sup>8</sup>
Huwag kang magpabigla-biglang magsabi sa korte ng iyong nakita. Kung mapatunayan ng isang saksi na mali ka, ano na lang ang gagawin mo? 

<sup>9</sup>
Kung may alitan kayo ng iyong kapwa, ito始y inyong pag-usapan muna. At ang lihim ng bawat isa ay huwag sasabihin sa iba. 

<sup>10</sup>
Baka makarating sa kaalaman ng madla at kayo始y maging kahiya-hiya. 

<sup>11</sup>
Kapag ang salitang binigkas ay angkop sa pagkakataon, ito始y parang gintong mansanas na nakalagay sa isang lalagyang pilak. 

<sup>12</sup>
Sa taong nakikinig, ang magandang payo ng marunong ay higit na mabuti kaysa sa mga gintong alahas. 

<sup>13</sup>
Ang mapagkakatiwalaang sugo ay nagbibigay ng kasiyahan sa kanyang pinaglilingkuran, tulad ng malamig na tubig sa panahon ng tag-init. 

<sup>14</sup>
Ang taong hindi tumutupad sa kanyang pangako ay parang ulap at hangin na walang dalang ulan. 

<sup>15</sup>
Ang mapagpasensya at ang mahinahon magsalita ay makapanghihikayat ng mga pinuno at kahit na ng may matitigas na puso. 

<sup>16</sup>
Huwag kang kakain ng labis na pulot at baka magsuka ka. 

<sup>17</sup>
Huwag kang dadalaw ng madalas sa iyong kapitbahay, baka magalit siya at sa iyo ay magsawa. 

<sup>18</sup>
Ang taong sumasaksi ng kasinungalingan laban sa kanyang kapwa ay nakakapinsala tulad ng espada, pamalo at pana. 

<sup>19</sup>
Ang pagtitiwala sa taong hindi mapagkakatiwalaan sa oras ng pangangailangan ay walang kwenta tulad ng paang pilay o ngiping umuuga. 

<sup>20</sup>
Kung aawitan mo ng masayang awitin ang taong nasa matinding kapighatian ay para mo na rin siyang hinubaran sa panahon ng taglamig o kaya始y nilagyan mo ng suka ang kanyang sugat. 

<sup>21</sup>
Kapag nagugutom ang iyong kaaway, pakainin mo; kapag nauuhaw, painumin mo. 

<sup>22</sup>
Kapag ginawa mo ito mahihiya siya sa iyo at ang Panginoon ang magpapala sa iyo. 

<sup>23</sup>
Kung paanong ang hanging habagat ay nagdadala ng ulan, nagdadala naman ng galit ang naninira ng kapwa. 

<sup>24</sup>
Mas mabuting tumira ng mag-isa sa bubungan ng bahay kaysa sa loob ng bahay na kasama ang asawang palaaway. 

<sup>25</sup>
Ang magandang balita mula sa malayong lugar ay parang malamig na tubig sa taong nauuhaw. 

<sup>26</sup>
Ang matuwid na umaayon sa gawain ng masamang tao ay parang maruming balon at malabong bukal. 

<sup>27</sup>
Kung paanong masama ang pagkain ng labis na pulot, ganoon din ang paghahangad ng sariling kapurihan. 

<sup>28</sup>
Ang taong walang pagpipigil sa sarili ay madaling bumagsak gaya ng isang bayan na walang pader.