<sup>1</sup>
Nasa tao ang pagpaplano, ngunit ang Panginoon ang nagpapasya kung magaganap ito o hindi. 

<sup>2</sup>
Inaakala natin na tama ang lahat ng ating ginagawa, ngunit ang Panginoon lang ang makakapaghusga kung ano talaga ang ating motibo. 

<sup>3</sup>
Ipagkatiwala mo sa Panginoon ang lahat ng iyong gagawin, at magtatagumpay ka. 

<sup>4</sup>
Ang lahat ay nilikha ng Panginoon na mayroong layunin, kahit na nga ang masasama, itinalaga sila para sa kapahamakan. 

<sup>5</sup>
Kinasusuklaman ng Panginoon ang mayayabang at tiyak na silaʼy parurusahan. 

<sup>6</sup>
Kung minamahal natin ang Panginoon nang may katapatan, patatawarin niya ang ating mga kasalanan. Kung may takot tayo sa kanya nang may paggalang, makalalayo tayo sa kasamaan. 

<sup>7</sup>
Kapag kinalulugdan ng Panginoon ang ating pamumuhay, kahit na ang ating kaaway ay gagawin niyang ating kaibigan. 

<sup>8</sup>
Mas mabuti ang kaunting halaga na pinaghirapan, kaysa sa malaking kayamanang galing sa masamang paraan. 

<sup>9</sup>
Ang tao ang nagpaplano, ngunit nasa Panginoon ang kaganapan nito. 

<sup>10</sup>
Ang haring pinapatnubayan ng Panginoon, palaging tama ang paghatol. 

<sup>11</sup>
Ayaw ng Panginoon ang dayaan sa kalakalan. 

<sup>12</sup>
Sa mga hari ay kasuklam-suklam ang paggawa ng kasamaan, dahil magpapatuloy lamang ang kanilang pamamahala kung sila ay makatuwiran. 

<sup>13</sup>
Nalulugod ang mga hari sa mga taong hindi nagsisinungaling; minamahal nila ang mga taong nagsasabi ng katotohanan. 

<sup>14</sup>
Kapag ang hari ay nagalit maaaring may masawi, kaya sinisikap ng taong marunong na malugod ang hari. 

<sup>15</sup>
Hindi pinapatay ng hari ang taong sa kanya ay kalugod-lugod; pinakikitaan niya ito ng kabutihan gaya ng ulan sa panahon ng tagsibol. 

<sup>16</sup>
Higit na mabuti ang magkaroon ng karunungan at pang-unawa, kaysa sa magkaroon ng pilak at ginto. 

<sup>17</sup>
Ang namumuhay nang matuwid ay lumalayo sa kasamaan, at ang nag-iingat ng kanyang sarili ay nalalayo sa kapahamakan. 

<sup>18</sup>
Ang kayabangan ay humahantong sa kapahamakan, at ang nagmamataas ay ibabagsak. 

<sup>19</sup>
Higit na mabuti ang mamuhay nang may pagpapakumbaba kasama ang mahihirap kaysa sa mamuhay kasama ng mayayabang at makibahagi sa kanilang pinagnakawan. 

<sup>20</sup>
Ang taong nakikinig kapag tinuturuan ay uunlad, at ang taong nagtitiwala sa Panginoon ay mapalad. 

<sup>21</sup>
Ang marunong ay kinikilalang may pang-unawa, at kung siyaʼy magaling magsalita marami ang matututo sa kanya. 

<sup>22</sup>
Kapag may karunungan ka, buhay moʼy bubuti at hahaba; ngunit kung hangal ka, parurusahan ka dahil sa iyong kahangalan. 

<sup>23</sup>
Ang taong marunong ay nag-iingat sa kanyang mga sinasabi, kaya natututo ang iba sa kanya. 

<sup>24</sup>
Ang matatamis na salita ay parang pulot-pukyutan, nakakapagpasaya at nakakapagpasigla ng katawan. 

<sup>25</sup>
Maaaring iniisip mo na nasa tamang daan ka, ngunit ang dulo pala nito ay kamatayan. 

<sup>26</sup>
Ang kagutuman ang nagtutulak sa tao na magtrabaho. 

<sup>27</sup>
Ang taong masama ay nag-iisip ng kasamaan, at ang bawat sabihin niya ay parang apoy na nakakapaso. 

<sup>28</sup>
Ang taong nanlilibak ng kapwa ay nagsisimula ng away, at ang matalik na magkaibigan ay kanyang pinaghihiwalay. 

<sup>29</sup>
Ang taong nabubuhay sa karahasan ay nanghihikayat ng kanyang kapwa sa kasamaan. 

<sup>30</sup>
Mag-ingat sa taong ngingiti-ngiti at kikindat-kindat dahil maaaring masama ang kanyang binabalak. 

<sup>31</sup>
Ang katandaan ay tanda ng karangalan na matatanggap ng taong namumuhay sa katuwiran. 

<sup>32</sup>
Higit na mabuti ang taong mapagpasensya kaysa sa taong makapangyarihan. Higit na mabuti ang taong nakakapagpigil sa sarili kaysa sa taong nakakasakop ng isang lungsod. 

<sup>33</sup>
Nagpapalabunutan ang mga tao upang malaman kung ano ang kanilang gagawin, ngunit nasa Panginoon ang kapasyahan.