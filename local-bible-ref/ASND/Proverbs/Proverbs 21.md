<sup>1</sup>
Ang isipan ng hari ay parang ilog na pinapadaloy ng Panginoon saan man niya naisin. 

<sup>2</sup>
Inaakala ng tao na tama ang lahat ng kanyang ginagawa, ngunit ang Panginoon lang ang nakakaalam kung ano ang ating motibo. 

<sup>3</sup>
Ang paggawa ng matuwid at makatarungan ay kalugod-lugod sa Panginoon kaysa sa paghahandog. 

<sup>4</sup>
Ang mapagmataas na tingin at palalong isipan ay kasalanan. Ganyan ang ugali ng mga taong makasalanan. 

<sup>5</sup>
Ang gawaing plinanong mabuti at pinagsikapan ay patungo sa kaunlaran, ngunit ang gawaing padalos-dalos ay maghahatid ng karalitaan. 

<sup>6</sup>
Ang kayamanang nakuha sa pandaraya ay madaling mawala at maaaring humantong sa maagang kamatayan. 

<sup>7</sup>
Ang karahasan ng masasama ang magpapahamak sa kanila, sapagkat ayaw nilang gawin ang tama. 

<sup>8</sup>
Hindi matuwid ang gawain ng taong may kasalanan, ngunit matuwid ang gawain ng taong walang kasalanan. 

<sup>9</sup>
Mas mabuti pang tumirang mag-isa sa bubungan ng bahay kaysa sa loob ng bahay na ang kasama ay asawang palaaway. 

<sup>10</sup>
Ang masasama ay laging gustong gumawa ng masama at sa kanilang kapwa ay wala silang awa. 

<sup>11</sup>
Kapag ang manunuya ay pinarusahan mo, ang mga mangmang ay matututo. Kapag ang marunong naman ang tinuruan mo, lalo pa siyang magiging matalino. 

<sup>12</sup>
Alam ng matuwid na Dios kung ano ang ginagawa ng sambahayan ng masasama, at parurusahan niya sila. 

<sup>13</sup>
Ang hindi pumansin sa daing ng mahirap, kapag siya naman ang dumaing ay walang lilingap. 

<sup>14</sup>
Kapag ang kapwa mo ay may galit sa iyo, mawawala iyon sa palihim na regalo. 

<sup>15</sup>
Kapag katarungan ang umiiral, ang mga matuwid ay natutuwa, ngunit natatakot ang masasama. 

<sup>16</sup>
Ang taong lumilihis sa karunungan ay hahantong sa kamatayan. 

<sup>17</sup>
Ang taong maluho at puro pagdiriwang ay hindi yayaman kundi lalo pang maghihirap. 

<sup>18</sup>
Pinarurusahan ang masasama at makasalanan upang iligtas ang taong matuwid. 

<sup>19</sup>
Mas mabuti pang manirahan sa disyerto kaysa manirahan sa bahay na kasama ang asawang magagalitin at palaaway. 

<sup>20</sup>
Ang taong marunong ay pinaghahandaan ang kanyang kinabukasan, ngunit ang mangmang, winawaldas ang lahat hanggang sa maubusan. 

<sup>21</sup>
Ang taong namumuhay sa katuwiran at kabutihan ay hahaba ang buhay, magtatagumpay at pararangalan. 

<sup>22</sup>
Mapapasuko ng matalinong pinuno ang bayan na maraming sundalo, at kaya niyang gibain ang mga pader na kanilang inaasahang tanggulan. 

<sup>23</sup>
Ang taong nag-iingat sa kanyang mga sinasabi ay nakakaiwas sa gulo. 

<sup>24</sup>
Ang taong palalo at mayabang ay makikilala mo dahil nangungutya siya at sukdulan ang kayabangan. 

<sup>25</sup>
Kung marami kang ninanais ngunit tamad kang magtrabaho, iyon ang sisira sa iyo. 

<sup>26</sup>
Ang taong tamad ay laging naghahangad na makatanggap, ngunit ang taong matuwid ay nagbibigay nang walang alinlangan. 

<sup>27</sup>
Kinasusuklaman ng Panginoon ang handog ng taong masama, lalo na kung ihahandog niya ito ng may layuning masama. 

<sup>28</sup>
Patitigilin sa pagsasalita ang saksing sinungaling, ngunit ang saksing nagsasabi ng katotohanan ay pakikinggan. 

<sup>29</sup>
Ang taong masama ay hindi pinag-iisipan ang kanyang ginagawa, ngunit ang taong matuwid ay pinag-iisipan muna nang mabuti ang kanyang ginagawa. 

<sup>30</sup>
Walang karunungan, pang-unawa o payo ang makakapantay sa Panginoon. 

<sup>31</sup>
Kahit nakahanda na ang mga kabayo para sa labanan, ang Panginoon pa rin ang nagbibigay ng katagumpayan.