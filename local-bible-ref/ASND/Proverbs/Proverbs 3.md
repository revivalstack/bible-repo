<sup>1</sup>
Anak, huwag mong kalilimutan ang mga itinuturo ko sa iyo. Ingatan mo sa iyong puso ang mga iniuutos ko, 

<sup>2</sup>
sapagkat ito ang magpapahaba at magpapaunlad ng iyong buhay. 

<sup>3</sup>
Manatili kang mapagmahal at matapat; alalahanin mo itong lagi at itanim sa iyong isipan. 

<sup>4</sup>
Kapag ginawa mo ito, malulugod ang Dios pati na ang mga tao. 

<sup>5</sup>
Magtiwala ka nang buong puso sa Panginoon at huwag kang manalig sa iyong sariling karunungan. 

<sup>6</sup>
Alalahanin mo ang Panginoon sa lahat ng iyong ginagawa at ituturo niya sa iyo ang tamang landas. 

<sup>7</sup>
Huwag mong isipin na napakarunong mo na. Matakot ka sa Panginoon, at huwag gumawa ng masama. 

<sup>8</sup>
Para iyon sa ikabubuti at ikalalakas ng iyong katawan. 

<sup>9</sup>
Parangalan mo ang Panginoon sa pamamagitan ng paghahandog sa kanya ng mga unang bunga ng iyong ani. 

<sup>10</sup>
Kapag ginawa mo ito, mapupuno ng ani ang iyong mga bodega at aapaw ang inumin sa iyong mga sisidlan. 

<sup>11</sup>
Anak, huwag mong mamasamain kapag itinatama ka ng Panginoon upang ituwid ang iyong pag-uugali. 

<sup>12</sup>
Sapagkat itinutuwid ng Panginoon ang ugali ng kanyang mga minamahal, katulad ng ginagawa ng isang ama sa kanyang anak na kinalulugdan. 

<sup>13</sup>
Mapalad ang taong may karunungan at pang-unawa. 

<sup>14</sup>
Higit pa ito sa pilak at ginto, 

<sup>15</sup>
at sa ano pa mang mga mamahaling bato. Walang anumang bagay ang maaaring ipantay dito. 

<sup>16</sup>
Magpapahaba ito ng iyong buhay, magpapaunlad ng iyong kabuhayan at magbibigay sa iyo ng karangalan. 

<sup>17</sup>
Ang karunungan ay magpapabuti ng iyong kalagayan. 

<sup>18</sup>
Mapalad ang taong may karunungan, dahil magbibigay ito ng mabuti at mahabang buhay.

<sup>19-20</sup>
Sa pamamagitan ng karunungan, nilikha ng Panginoon ang lupa at ang langit, at bumukas ang mga bukal at mula sa mga ulap ay bumuhos ang ulan. 

<sup>21</sup>
Anak, ingatan mo ang iyong karunungan at kaalaman sa pagpapasya ng tama. Huwag mong hayaang mawala ito sa iyo. 

<sup>22</sup>
Sapagkat ito ang magbibigay sa iyo ng mahaba at magandang buhay. 

<sup>23</sup>
Mabubuhay kang ligtas sa anumang kapahamakan. 

<sup>24</sup>
Makakatulog ka nang mahimbing at walang kinakatakutan. 

<sup>25</sup>
Hindi ka dapat matakot kung biglang dumating ang mga pangyayaring nakakatakot o kung lilipulin na ang masasama, 

<sup>26</sup>
dahil makakaasa ka na babantayan ka ng Panginoon at ilalayo sa kapahamakan. 

<sup>27</sup>
Hangga ºt makakaya mo, tulungan mo ang mga dapat tulungan. 

<sup>28</sup>
Huwag mo nang ipagpabukas pa, kung kaya mo naman silang tulungan ngayon. 

<sup>29</sup>
Huwag mong pagplanuhan ng masama ang kapitbahay mo na nagtitiwala sa iyo. 

<sup>30</sup>
Huwag kang makipagtalo sa kapwa mo nang walang sapat na dahilan, lalo na kung wala naman siyang ginawang masama sa iyo. 

<sup>31</sup>
Huwag kang mainggit sa taong malupit o gayahin ang kanyang mga ginagawa. 

<sup>32</sup>
Sapagkat nasusuklam ang Panginoon sa mga taong baluktot ang pag-iisip, ngunit nagtitiwala siya sa mga namumuhay nang matuwid. 

<sup>33</sup>
Isinusumpa ng Panginoon ang sambahayan ng masasama, ngunit pinagpapala niya ang sambahayan ng mga matuwid. 

<sup>34</sup>
Hinahamak niya ang mga nanghahamak ng kapwa, ngunit binibiyayaan niya ang mga mapagpakumbaba. 

<sup>35</sup>
Ang mga marunong ay pararangalan, ngunit ang mga hangal ay ilalagay sa kahihiyan.