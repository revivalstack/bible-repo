<sup>1</sup>
Ito ang mga kawikaan ni Haring Lemuel na taga-Masa. Ito ang mga itinuro sa kanya ng kanyang ina: 

<sup>2</sup>
Anak, ipinanganak ka bilang sagot sa aking mga panalangin. 

<sup>3</sup>
Huwag mong sasayangin ang iyong lakas at pera sa mga babae, sapagkat sila ang dahilan kung bakit napapahamak ang mga hari. 

<sup>4</sup>
Lemuel, hindi dapat uminom ng alak ang isang hari. Ang mga namumuno ay hindi dapat maghangad ng inumin na nakalalasing. 

<sup>5</sup>
Sapagkat kapag nalasing na sila, kadalasan ay nakakalimutan na nila ang kanilang tungkulin, at hindi nila nabibigyan ng katarungan ang mga nasa kagipitan.

<sup>6-7</sup>
Hayaan mong mag-inom ang mga taong nawalan na ng pag-asa at naghihirap ang kalooban, upang makalimutan nila ang kanilang mga kasawian at kahirapan. 

<sup>8</sup>
Ipagtanggol mo ang karapatan ng mga taong kahabag-habag, na hindi maipagtanggol ang kanilang mga sarili. 

<sup>9</sup>
Humatol ka ng walang kinikilingan, at ipagtanggol ang karapatan ng mga mahihirap at nangangailangan.

<sup>10</sup>
Mahirap hanapin ang mabuting asawa. Higit pa sa mamahaling alahas ang kanyang halaga. 

<sup>11</sup>
Lubos ang tiwala sa kanya ng kanyang asawa, at wala na itong mahihiling pa sa kanya. 

<sup>12</sup>
Kabutihan at hindi kasamaan ang ginagawa niya sa kanyang asawa habang siya ay nabubuhay. 

<sup>13</sup>
Masigasig siyang humahabi ng mga telang linen at lana. 

<sup>14</sup>
Tulad siya ng barko ng mga mangangalakal; nagdadala siya ng mga pagkain kahit galing pa siya sa malayong lugar. 

<sup>15</sup>
Maaga siyang gumigising upang ipaghanda ng pagkain ang kanyang pamilya, at upang sabihan ang mga babaeng katulong ng mga dapat nilang gawin. 

<sup>16</sup>
Marunong siyang pumili ng lupa na kanyang bibilhin. At mula sa kanyang sariling ipon, pinapataniman niya ito ng ubas. 

<sup>17</sup>
Malakas, masipag at mabilis siyang gumawa. 

<sup>18</sup>
Magaling siyang magnegosyo, at matiyagang nagtatrabaho hanggang gabi. 

<sup>19</sup>
Siya rin ang gumagawa ng mga tela upang gawing damit. 

<sup>20</sup>
Matulungin siya sa mahihirap at mga nangangailangan. 

<sup>21</sup>
Hindi siya nag-aalala, dumating man ang taglamig, dahil may makakapal siyang tela para sa kanyang pamilya. 

<sup>22</sup>
Siya na rin ang gumagawa ng mga kobre-kama, at ang kanyang mga damit ay mamahalin at magaganda. 

<sup>23</sup>
Kilala ang asawa niya bilang isa sa mga tagapamahala ng bayan. 

<sup>24</sup>
Gumagawa rin siya ng damit at sinturon, at ipinagbibili sa mga mangangalakal. 

<sup>25</sup>
Malakas at iginagalang siya, at hindi siya nangangamba para sa kinabukasan. 

<sup>26</sup>
Nagsasalita siya nang may karunungan, at nagtuturo nang may kabutihan. 

<sup>27</sup>
Masipag siya, at inaalagaang mabuti ang kanyang pamilya. 

<sup>28</sup>
Pinupuri siya ng kanyang mga anak, at pinupuri rin ng kanyang kabiyak na nagsasabi, 

<sup>29</sup>
"Maraming babae na mabuting asawa, ngunit ikaw ang pinakamabuti sa kanilang lahat." 

<sup>30</sup>
Ang pagiging kaakit-akit ay makapandaraya, at ang kagandahan ay kumukupas. Pero ang babaeng may takot sa Panginoon ay dapat purihin. 

<sup>31</sup>
Dapat siyang gantimpalaan sa kanyang ginawang kabutihan at parangalan sa karamihan.