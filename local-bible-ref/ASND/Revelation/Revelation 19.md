<sup>1</sup>
Pagkatapos, nakarinig ako ng parang napakaraming tao sa langit na nagsisigawan, "Purihin ang Panginoon! Purihin ang Dios nating makapangyarihan, dahil siya ang nagligtas sa atin! 

<sup>2</sup>
Matuwid at tama ang kanyang paghatol. Hinatulan niya ang sikat na babaeng bayaran na nagpasama sa mga tao sa mundo dahil sa kanyang imoralidad. Pinarusahan siya ng Dios dahil pinatay niya ang mga lingkod ng Dios." 

<sup>3</sup>
Sinabi nilang muli, "Purihin ang Panginoon! Ang usok ng nasusunog na lungsod ay papailanlang magpakailanman!" 

<sup>4</sup>
Lumuhod ang 24 na namumuno at ang apat na buhay na nilalang at sumamba sa Dios na nakaupo sa kanyang trono. Sinabi nila, "Amen! Purihin ang Panginoon!" 

<sup>5</sup>
Pagkatapos, may narinig akong nagsalita mula sa trono, "Purihin ninyo ang ating Dios, kayong lahat na naglilingkod sa kanya nang may takot, dakila man o hindi." 

<sup>6</sup>
Pagkatapos, muling may narinig ako, parang ingay ng napakaraming tao na parang lagaslas ng talon o dagundong ng malakas na kulog. Ito ang sinasabi, "Purihin ang Panginoon! Sapagkat naghahari na ang Panginoon na ating Dios na makapangyarihan sa lahat! 

<sup>7</sup>
Magalak tayo at magsaya, at purihin natin siya. Sapagkat dumating na ang oras ng kasal ng Tupa, at nakahanda na ang kanyang nobya. 

<sup>8</sup>
Pinagsuot siya ng damit na malinis, makinang, at puting-puti." Ang ibig sabihin ng puting damit ay ang mabubuting gawa ng mga pinabanal ng Dios. 

<sup>9</sup>
At sinabi sa akin ng anghel, "Isulat mo ito: Mapalad ang mga inimbitahan sa handaan sa kasal ng Tupa." At sinabi pa niya, "Totoo ang mga sinasabing ito ng Dios." 

<sup>10</sup>
Lumuhod ako sa paanan niya upang sumamba sa kanya. Pero sinabi niya sa akin, "Huwag! Huwag mo akong sambahin. Sapagkat alipin din ako ng Dios, tulad mo at ng mga kapatid mong nagpapahayag ng katotohanang itinuro ni Jesus. Ang Dios ang sambahin mo!" (Sapagkat ang mga katotohanang itinuro ni Jesus ay siyang buod ng mga sinabi at isinulat ng mga propeta.) 

<sup>11</sup>
Pagkatapos, nakita kong nabuksan ang langit, at may puting kabayo na nakatayo roon. Ang nakasakay ay tinatawag na Tapat at Totoo. Sapagkat matuwid siyang humatol at makipagdigma. 

<sup>12</sup>
Parang nagniningas na apoy ang mga mata niya at marami ang mga korona niya sa ulo. May nakasulat na pangalan sa kanya, na siya lang ang nakakaalam kung ano ang kahulugan. 

<sup>13</sup>
Ang suot niyang damit ay inilubog sa dugo. At ang tawag sa kanya ay "Salita ng Dios." 

<sup>14</sup>
Sinusundan siya ng mga sundalo mula sa langit. Nakasakay din sila sa mga puting kabayo, at ang mga damit nila ay malinis at puting-puti. 

<sup>15</sup>
Mula sa bibig niya ay lumalabas ang matalas na espada na gagamitin niyang panlupig sa mga bansa. At pamamahalaan niya sila sa pamamagitan ng kamay na bakal. Ipapakita niya sa kanila ang matinding galit ng Dios na makapangyarihan sa lahat. 

<sup>16</sup>
Sa damit at sa hita niya ay may nakasulat: "Hari ng mga hari at Panginoon ng mga panginoon." 

<sup>17</sup>
Pagkatapos, nakita ko ang isang anghel na nakatayo sa araw. Sumigaw siya sa mga ibong lumilipad sa himpapawid, "Halikayo! Magtipon kayo para sa malaking handaan ng Dios! 

<sup>18</sup>
Halikayo! Kainin ninyo ang laman ng mga hari, mga heneral, mga kawal, mga nakasakay sa kabayo, pati na ang laman ng kanilang mga kabayo. Kainin ninyo ang laman ng lahat ng tao, alipin man o hindi, hamak man o dakila." 

<sup>19</sup>
Pagkatapos, nakita ko ang halimaw at ang mga hari sa mundo kasama ang kanilang mga kawal. Nagtipon sila upang labanan ang nakasakay sa puting kabayo at ang kanyang mga sundalo mula sa langit. 

<sup>20</sup>
Ngunit dinakip ang halimaw. Dinakip din ang huwad at sinungaling na propeta na gumagawa ng mga himala para sa halimaw. Ang mga himalang ito ang ginamit niya upang dayain ang mga taong may tatak ng halimaw at sumasamba sa imahen nito. Silang dalawa ay itinapon nang buhay sa lawang apoy na may nagliliyab na asupre. 

<sup>21</sup>
Pinatay ang mga sundalo nila sa pamamagitan ng espadang lumabas sa bibig ng nakasakay sa puting kabayo. At ang mga ibon ay nagsawa sa kakakain ng kanilang bangkay.