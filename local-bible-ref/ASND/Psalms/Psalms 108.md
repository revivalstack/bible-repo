<sup>1</sup>
O Dios, lubusan akong nagtitiwala sa inyo. Buong puso kitang aawitan ng mga papuri. 

<sup>2</sup>
Gigising ako ng maaga at ihahanda ko ang alpa at mga instrumentong may mga kwerdas. 

<sup>3</sup>
Panginoon, pupurihin kita sa gitna ng mga bansa. Akoʼy aawit para sa inyo sa gitna ng inyong mga mamamayan. 

<sup>4</sup>
Dahil napakadakila at walang kapantay ang pag-ibig nʼyo at katapatan. 

<sup>5</sup>
O Dios, ipakita nʼyo ang inyong kapangyarihan sa kalangitan at sa buong mundo. 

<sup>6</sup>
Iligtas nʼyo kami sa pamamagitan ng inyong kapangyarihan. Pakinggan nʼyo kami, upang kaming mga iniibig nʼyo ay maligtas. 

<sup>7</sup>
O Dios, sinabi nʼyo roon sa inyong templo, "Magtatagumpay ako! Hahatiin ko ang Shekem at ang Lambak ng Sucot, para ipamigay sa aking mga mamamayan. 

<sup>8</sup>
Sa akin ang Gilead at Manase, ang Efraim ay gagawin kong tanggulan at ang Juda ang aking tagapamahala. 

<sup>9</sup>
Ang Moab ang aking utusan at ang Edom ay sa akin din. Sisigaw ako ng tagumpay laban sa mga Filisteo." 

<sup>10</sup>
Sinong magdadala sa akin sa Edom at sa lungsod nito na napapalibutan ng pader? 

<sup>11</sup>
Sino na ang makakatulong, O Dios, ngayong itinakwil nʼyo na kami? Ni hindi na nga kayo sumasama sa aming mga kawal. 

<sup>12</sup>
Tulungan nʼyo kami laban sa aming mga kaaway, dahil ang tulong ng tao ay walang kabuluhan. 

<sup>13</sup>
Sa tulong nʼyo, O Dios, kami ay magtatagumpay dahil tatalunin nʼyo ang aming mga kaaway.