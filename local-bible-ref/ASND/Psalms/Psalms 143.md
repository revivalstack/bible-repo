<sup>1</sup>
Panginoon, dinggin nʼyo ang aking panalangin. Dinggin nʼyo ang aking pagsusumamo. Tulungan nʼyo ako dahil kayo ay matuwid at tapat. 

<sup>2</sup>
Huwag nʼyong hatulan ang inyong lingkod, dahil walang sinumang matuwid sa inyong harapan. 

<sup>3</sup>
Tinugis ako ng aking mga kaaway. Tinalo ako at inilagay sa madilim na bilangguan; tulad ako ng isang taong matagal nang patay. 

<sup>4</sup>
Kaya nawalan na ako ng pag-asa, at punong-puno ng takot ang puso ko. 

<sup>5</sup>
Naalala ko ang inyong mga ginawa noong una; pinagbulay-bulayan ko ang lahat ng inyong ginawa. 

<sup>6</sup>
Itinaas ko ang aking mga kamay sa inyo at nanalangin, kinauuhawan ko kayo tulad ng tuyong lupa na uhaw sa tubig. 

<sup>7</sup>
Panginoon, agad nʼyo akong sagutin. Nawawalan na ako ng pag-asa. Huwag nʼyo akong layuan, baka akoʼy mamatay. 

<sup>8</sup>
Bawat umaga, ipaalala nʼyo sa akin ang inyong pag-ibig, dahil sa inyo ako nagtitiwala. Ipakita nʼyo sa akin ang tamang daan na dapat kong daanan, dahil sa inyo ako nananalangin. 

<sup>9</sup>
Panginoon, iligtas nʼyo ako sa aking mga kaaway, dahil sa inyo ako humihingi ng kalinga. 

<sup>10</sup>
Turuan nʼyo akong sundin ang inyong kalooban, dahil kayo ang aking Dios. Patnubayan sana ako ng inyong butihing Espiritu sa landas na walang kapahamakan. 

<sup>11</sup>
Iligtas nʼyo ako, Panginoon, upang kayo ay maparangalan. Dahil kayo ay matuwid, iligtas nʼyo ako sa kaguluhan. 

<sup>12</sup>
Alang-alang sa pag-ibig nʼyo sa akin na inyong lingkod, lipulin nʼyo ang aking mga kaaway.