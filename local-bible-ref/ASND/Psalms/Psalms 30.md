<sup>1</sup>
Panginoon, pupurihin ko kayo, dahil iniligtas nʼyo ako. Hindi nʼyo pinayagang insultuhin ako ng aking mga kaaway. 

<sup>2</sup>
Panginoon kong Dios, humingi ako ng tulong sa inyo, at pinagaling nʼyo ako. 

<sup>3</sup>
Iniligtas nʼyo ako sa kamatayan. Hindi nʼyo niloob na akoʼy mamatay. 

<sup>4</sup>
Umawit kayo ng mga papuri sa Panginoon, kayong mga tapat sa kanya. Papurihan ninyo ang kanyang banal na pangalan. 

<sup>5</sup>
Dahil ang kanyang galit ay hindi nagtatagal, ngunit ang kanyang kabutihan ay magpakailanman. Maaaring sa gabi ay may pagluha, pero pagsapit ng umaga ay may ligaya. 

<sup>6</sup>
Sa panahon ng aking kaginhawahan ay sinabi ko, "Wala akong pangangambahan." 

<sup>7</sup>
Itoʼy dahil sa kabutihan nʼyo, Panginoon. Pinatatag nʼyo ako tulad ng isang bundok. Ngunit nang lumayo kayo sa akin, ako ay nanlumo. 

<sup>8</sup>
Tumawag ako sa inyo, Panginoon, at nanalangin ng ganito: 

<sup>9</sup>
"Ano ang mapapala mo kung akoʼy mamatay? Makakapagpuri pa ba ang mga patay? Maipapahayag pa ba nila ang inyong katapatan? 

<sup>10</sup>
Panginoon, pakinggan nʼyo ako at kahabagan. Tulungan nʼyo ako, Panginoon!" 

<sup>11</sup>
Ang aking kalungkutan ay pinalitan nʼyo ng sayaw ng kagalakan. Hinubad nʼyo sa akin ang damit na panluksa, at binihisan nʼyo ako ng damit ng kagalakan, 

<sup>12</sup>
para hindi ako tumahimik, sa halip ay umawit ng papuri sa inyo. Panginoon kong Dios, kayo ay aking pasasalamatan magpakailanman.