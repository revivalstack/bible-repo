<sup>1</sup>
Panginoon, kayo ang Dios na nagpaparusa. Ipakita nʼyo na ang inyong katarungan. 

<sup>2</sup>
Kayo ang humahatol sa lahat ng tao, kaya sige na po Panginoon, gantihan nʼyo na nang nararapat ang mayayabang. 

<sup>3</sup>
Hanggang kailan magdiriwang ang masasama, Panginoon? 

<sup>4</sup>
Silang lahat na gumagawa ng masama ay ubod ng yabang. 

<sup>5</sup>
Inaapi nila ang mamamayang pag-aari ninyo, Panginoon. 

<sup>6</sup>
Pinapatay nila ang mga biyuda at mga ulila, pati na ang mga dayuhan. 

<sup>7</sup>
Sinasabi nila, "Hindi makikita ng Panginoon ang ginagawa namin; ni hindi ito mapapansin ng Dios ni Jacob." 

<sup>8</sup>
Kayong mga hangal at matitigas ang ulo, kailan ba kayo makakaunawa? Unawain ninyo ito: 

<sup>9</sup>
Ang Dios na gumawa ng ating mga tainga at mata, hindi ba nakakarinig o nakakakita? 

<sup>10</sup>
Siya na nagpaparusa sa mga bansang hindi kumikilala sa kanya ay hindi ba magpaparusa sa inyo? Siya na nagtuturo sa mga tao, wala bang nalalaman? 

<sup>11</sup>
Alam ng Panginoon na ang iniisip ng mga tao ay walang kabuluhan. 

<sup>12</sup>
O Panginoon, mapalad ang taong pinangangaralan nʼyo sa pamamagitan ng pagtuturo sa kanya ng inyong mga kautusan. 

<sup>13</sup>
Tinuturuan nʼyo siya upang magkaroon siya ng kapayapaan sa oras ng kaguluhan hanggang sa oras na ang masasama ay inyong parusahan. 

<sup>14</sup>
Dahil hindi nʼyo itatakwil, Panginoon, ang mamamayang pag-aari ninyo. 

<sup>15</sup>
Darating ang araw na ang paghatol ay muling magiging makatarungan at itoʼy susundin ng lahat ng namumuhay nang matuwid. 

<sup>16</sup>
Walang tumutulong sa akin laban sa mga taong gumagawa ng kasamaan kundi kayo lang, Panginoon. 

<sup>17</sup>
Kung hindi nʼyo ako tinulungan Panginoon, maaaring patay na ako ngayon. 

<sup>18</sup>
Nang sabihin kong parang mamamatay na ako, ang inyong pag-ibig at awa Panginoon ang tumulong sa akin. 

<sup>19</sup>
Kapag gulong-gulo ang isip ko, inaaliw nʼyo ako at akoʼy sumasaya. 

<sup>20</sup>
Hindi kayo maaaring pumanig sa masasamang hukom na gumagawa ng kasamaan sa pamamagitan ng kautusan. 

<sup>21</sup>
Sama-sama silang kumakalaban sa matutuwid at hinahatulan nila ng kamatayan ang walang kasalanan. 

<sup>22</sup>
Ngunit kayo, Panginoon na aking Dios ay aking tagapagtanggol at batong kanlungan. 

<sup>23</sup>
Parurusahan nʼyo sila dahil sa kanilang mga kasalanan. Tiyak na lilipulin nʼyo sila, O Panginoon naming Dios.