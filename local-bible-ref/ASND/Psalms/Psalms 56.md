<sup>1</sup>
O Dios, maawa kayo sa akin dahil sinasalakay ako ng aking mga kaaway. Palagi nila akong pinahihirapan. 

<sup>2</sup>
Kinukutya nila ako at laging sinasalakay. Kay dami nilang kumakalaban sa akin, O Kataas-taasang Dios. 

<sup>3</sup>
Kapag akoʼy natatakot, magtitiwala ako sa inyo. 

<sup>4</sup>
O Dios, pinupuri ko kayo dahil sa inyong pangako. Hindi ako matatakot dahil nagtitiwala ako sa inyo. Ano bang magagawa ng isang hamak na tao sa akin? Wala! 

<sup>5</sup>
Binabaluktot lagi ng aking mga kaaway ang mga sinasabi ko. Lagi silang nagpaplano na saktan ako. 

<sup>6</sup>
Nagsasama-sama sila at nagsisipagtago, binabantayan nila ang lahat ng kilos ko at naghihintay ng pagkakataon upang patayin ako. 

<sup>7</sup>
Huwag nʼyo silang hayaang matakasan ang parusa ng kanilang kasamaan. Lipulin nʼyo sila sa inyong matinding galit. 

<sup>8</sup>
Nalalaman nʼyo ang aking kalungkutan at napapansin nʼyo ang aking mga pag-iyak. Hindi baʼt inilista nʼyo ito sa inyong aklat? 

<sup>9</sup>
Kapag tumawag ako sa inyo, O Dios, magsisitakas ang aking mga kaaway. Alam ko ito dahil ikaw ay aking kakampi. 

<sup>10</sup>
Panginoong Dios, pinupuri ko kayo dahil sa inyong mga salita at pangako. 

<sup>11</sup>
Hindi ako matatakot dahil nagtitiwala ako sa inyo. Ano bang magagawa ng isang hamak na tao sa akin? Wala! 

<sup>12</sup>
Tutuparin ko, O Dios, ang mga pangako ko sa inyo. Maghahandog ako ng alay ng pasasalamat sa inyo. 

<sup>13</sup>
Dahil iniligtas nʼyo ako sa kamatayan at hindi nʼyo ako pinabayaang madapa. Para mamuhay akong kasama kayo, O Dios, sa inyong liwanag na nagbibigay-buhay.