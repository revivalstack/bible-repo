<sup>1</sup>
"Kung ang Panginoon ay hindi pumanig sa atin, ano kaya ang nangyari?" Sumagot kayo mga taga-Israel! 

<sup>2</sup>
"Kung ang Panginoon ay hindi pumanig sa atin noong sinalakay tayo ng ating mga kaaway, 

<sup>3</sup>
maaaring pinatay na nila tayo, dahil sa matinding galit nila sa atin.

<sup>4-5</sup>
Maaaring para tayong tinangay ng baha at nalunod dahil sa malakas na agos ng tubig." 

<sup>6</sup>
Purihin ang Panginoon, dahil hindi niya pinayagang lapain tayo ng ating mga kaaway, na parang mababangis na hayop. 

<sup>7</sup>
Nakatakas tayo katulad ng ibong nakawala sa nasirang bitag. 

<sup>8</sup>
Ang tulong natin ay nagmula sa Panginoon, na gumawa ng langit at ng lupa.