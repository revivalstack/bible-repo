<sup>1</sup>
Naghahari ang Panginoon at nakaupo sa gitna ng mga kerubin. Kaya ang mga taoʼy nanginginig sa takot at ang mundoʼy nayayanig. 

<sup>2</sup>
Makapangyarihan ang Panginoon sa Zion, dinadakila siya sa lahat ng bansa. 

<sup>3</sup>
Magpupuri ang mga tao sa kanya dahil siya ay makapangyarihan at kagalang-galang. Siya ay banal! 

<sup>4</sup>
Siyaʼy haring makapangyarihan at ang nais niyaʼy katarungan. Sa kanyang paghatol ay wala siyang kinikilingan, at ang ginagawa niya sa Israel ay matuwid at makatarungan. 

<sup>5</sup>
Purihin ang Panginoon na ating Dios. Sambahin siya sa kanyang templo. Siya ay banal! 

<sup>6</sup>
Sina Moises at Aaron ay kanyang mga pari, at si Samuel ay isa sa mga nanalangin sa kanya. Tumawag sila sa Panginoon at tinugon niya sila. 

<sup>7</sup>
Nakipag-usap siya sa kanila mula sa ulap na parang haligi; sinunod nila ang mga katuruan at tuntunin na kanyang ibinigay. 

<sup>8</sup>
Panginoon naming Dios, sinagot nʼyo ang dalangin ng inyong mga mamamayan. Ipinakita nʼyo sa kanila na kayo ay Dios na mapagpatawad kahit na pinarusahan nʼyo sila sa kanilang mga kasalanan. 

<sup>9</sup>
Purihin ang Panginoon na ating Dios. Sambahin siya sa kanyang banal na Bundok, dahil ang Panginoon na ating Dios ay banal.