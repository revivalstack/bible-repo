<sup>1</sup>
Panginoon, aawitin ko ang tungkol sa inyong tapat na pag-ibig magpakailanman. Ihahayag ko sa lahat ng salinlahi ang inyong katapatan. 

<sup>2</sup>
Ipapahayag ko na matatag ang inyong walang hanggang pag-ibig, at mananatili gaya ng kalangitan. 

<sup>3</sup>
At inyong sinabi, "Gumawa ako ng kasunduan sa aking lingkod na si David na aking pinili upang maging hari. Ito ang ipinangako ko sa kanya: 

<sup>4</sup>
Ang bawat hari ng Israel ay manggagaling sa iyong lahi; ang iyong kaharian ay magpapatuloy magpakailanman." 

<sup>5</sup>
Panginoon, pupurihin ng mga nilalang sa langit ang inyong katapatan at mga kahanga-hangang gawa. 

<sup>6</sup>
Walang sinuman doon sa langit ang katulad nʼyo, Panginoon. Sino sa mga naroon ang katulad nʼyo, Panginoon? 

<sup>7</sup>
Iginagalang kayo sa pagtitipon ng mga banal sa langit. Higit kayong kahanga-hanga, at silang lahat na nakapalibot sa inyoʼy may malaking takot sa inyo. 

<sup>8</sup>
O Panginoong Dios na Makapangyarihan, wala kayong katulad; makapangyarihan kayo Panginoon at tapat sa lahat ng inyong ginagawa. 

<sup>9</sup>
Nasa ilalim ng kapangyarihan nʼyo ang nagngangalit na dagat, pinatatahimik nʼyo ang mga malalaking alon. 

<sup>10</sup>
Dinurog nʼyo ang dragon na si Rahab, at namatay ito. Sa pamamagitan ng inyong kapangyarihaʼy ipinangalat nʼyo ang inyong mga kaaway. 

<sup>11</sup>
Sa inyo ang langit at ang lupa, ang mundo at ang lahat ng naritoʼy kayo ang lumikha. 

<sup>12</sup>
Nilikha nʼyo ang hilaga at ang timog. Ang mga bundok ng Tabor at Hermon ay parang mga taong umaawit sa inyo nang may kagalakan. 

<sup>13</sup>
Ang lakas nʼyo ay walang kapantay, at ang inyong kanang kamay ay nakataas at napakamakapangyarihan! 

<sup>14</sup>
Katuwiran at katarungan ang pundasyon ng inyong paghahari na pinangungunahan ng tapat na pag-ibig at katotohanan. 

<sup>15</sup>
Panginoon, mapalad ang mga taong nakaranas na sumigaw dahil sa kagalakan para sa inyo. Namumuhay sila sa liwanag na nagmumula sa inyo. 

<sup>16</sup>
Dahil sa inyo palagi silang masaya. At ang inyong pagiging makatuwiran ay pinupuri nila. 

<sup>17</sup>
Pinupuri namin kayo dahil kayo ang aming dakilang kalakasan, at dahil sa inyong kabutihan kami ay magtatagumpay. 

<sup>18</sup>
Panginoon, Banal na Dios ng Israel, ikaw ang naghirang sa hari na sa amin ay nagtatanggol. 

<sup>19</sup>
Noon, nagsalita kayo sa inyong mga tapat na lingkod sa pamamagitan ng pangitain. Sinabi nʼyo, "May hinubog akong isang mandirigma. Pinili ko siya mula sa mga karaniwang tao, at ginawang hari. 

<sup>20</sup>
Si David na aking lingkod ang pinili kong hari sa pamamagitan ng pagpahid sa kanya ng banal na langis. 

<sup>21</sup>
Ang kapangyarihan ko ang makakasama niya, at magpapalakas sa kanya. 

<sup>22</sup>
Hindi siya malilinlang ng kanyang mga kaaway. Hindi magtatagumpay laban sa kanya ang masasama. 

<sup>23</sup>
Dudurugin ko sa kanyang harapan ang kanyang mga kaaway, at lilipulin ang mga may galit sa kanya. 

<sup>24</sup>
Mamahalin ko siya at dadamayan. At sa pamamagitan ng aking kapangyarihan ay magtatagumpay siya. 

<sup>25</sup>
Paghahariin ko siya mula sa Dagat ng Mediteraneo hanggang sa Ilog ng Eufrates. 

<sup>26</sup>
Sasabihin niya sa akin, 'Kayo ang aking Ama at Dios; kayo ang bato na aking kanlungan at kaligtasan.' 

<sup>27</sup>
Ituturing ko siyang panganay kong anak, ang pinakamakapangyarihan sa lahat ng hari. 

<sup>28</sup>
Ang pag-ibig ko sa kanyaʼy magpakailanman at ang kasunduan ko sa kanyaʼy mananatili. 

<sup>29</sup>
Ang bawat hari ng Israel ay magmumula sa kanyang angkan; ang kanyang paghahari ay magiging matatag tulad ng kalangitan at mananatili magpakailanman. 

<sup>30</sup>
Ngunit kung ang mga anak niya ay tumalikod sa aking kautusan at hindi mamuhay ayon sa aking pamamaraan, 

<sup>31</sup>
at kung labagin nila ang aking mga tuntunin at kautusan, 

<sup>32</sup>
parurusahan ko sila sa kanilang mga kasalanan. 

<sup>33</sup>
Ngunit mamahalin ko pa rin at dadamayan si David. 

<sup>34</sup>
Hindi ko sisirain ang aking kasunduan sa kanya, at hindi ko babawiin ang aking ipinangako sa kanya. 

<sup>35</sup>
Nangako na ako kay David ayon sa aking kabanalan at hindi ako maaaring magsinungaling. 

<sup>36</sup>
Ang bawat hari ng Israel ay magmumula sa kanyang lahi magpakailanman gaya ng araw, 

<sup>37</sup>
at magpapatuloy ito magpakailanman katulad ng buwan na itinuturing na tapat na saksi sa kalangitan." 

<sup>38</sup>
Ngunit, Panginoon, nagalit kayo sa inyong piniling hari; itinakwil nʼyo siya at iniwanan. 

<sup>39</sup>
Binawi nʼyo ang kasunduan sa inyong lingkod at kinuha sa kanya ang kapangyarihan bilang hari. 

<sup>40</sup>
Winasak ninyo ang mga pader ng kanyang lungsod at ginuho ang mga pinagtataguan nila. 

<sup>41</sup>
Kaya lahat ng dumadaan sa kanyang kaharian ay nananamantala, pinagsasamsam ang mga kagamitan sa lungsod. Pinagtatawanan siya ng mga katabing bansa. 

<sup>42</sup>
Pinagtagumpay nʼyo ang kanyang mga kaaway at pinasaya silang lahat. 

<sup>43</sup>
Winalang kabuluhan ninyo ang kanyang mga sandata at ipinatalo siya sa labanan. 

<sup>44</sup>
Winakasan nʼyo ang kanyang katanyagan pati na ang kanyang kapangyarihan bilang hari. 

<sup>45</sup>
At dahil ditoʼy, nagmukha siyang matanda sa bata niyang edad. Inilagay nʼyo siya sa kahihiyan. 

<sup>46</sup>
Panginoon, hanggang kailan nʼyo kami pagtataguan? Wala na ba itong katapusan? Hanggang kailan mag-aapoy ang inyong galit sa amin? 

<sup>47</sup>
Alalahanin nʼyo kung gaano kaiksi ang buhay ng tao. Alalahanin nʼyong nilikha nʼyo ang tao na may kamatayan. 

<sup>48</sup>
Sinong tao ang hindi mamamatay? Maiiwasan ba ng tao ang kamatayan? 

<sup>49</sup>
Panginoon, nasaan na ang dati ninyong pag-ibig? Ang pag-ibig na ipinangako nʼyo kay David ayon sa inyong katapatan sa kanya? 

<sup>50</sup>
Alalahanin nʼyo, Panginoon, kung paanong hiniya ng maraming bansa ang iyong lingkod at ito ay aking tiniis. 

<sup>51</sup>
Ang mga kaaway nʼyo, Panginoon, ang siyang kumukutya sa pinili nʼyong hari, saan man siya magpunta. 

<sup>52</sup>
Purihin ang Panginoon magpakailanman! Amen! Amen!