<sup>1</sup>
Panginoon, tumatawag ako sa inyo; agad nʼyo akong tulungan. Dinggin nʼyo ang panawagan ko sa inyo. 

<sup>2</sup>
Tanggapin nʼyo sana ang dalangin ko bilang insenso, ang pagtataas ko ng aking mga kamay bilang handog panggabi. 

<sup>3</sup>
Panginoon, tulungan nʼyo akong huwag makapagsalita ng masama. 

<sup>4</sup>
Ilayo nʼyo ako sa gawaing masama at sa mga taong gumagawa nito. Ilayo nʼyo rin ako sa kanilang mga handaan upang huwag makisalo. 

<sup>5</sup>
Tatanggapin ko ang parusa at pagsaway ng taong matuwid, dahil ginagawa nila ito na may pag-ibig at pagmamalasakit sa akin. Itoʼy parang langis sa aking ulo. Pero sa masasamang tao ang lagi kong panalangin ay laban sa kanilang masasamang gawain. 

<sup>6</sup>
Kapag itinapon na ang kanilang mga pinuno sa mabatong bangin, maniniwala silang totoo ang mga sinasabi ko. 

<sup>7</sup>
Sasabihin nila, "Kakalat sa libingan ang mga buto natin katulad ng mga bato na naglalabasan at kumakalat kapag inaararo ang lupa." 

<sup>8</sup>
Panginoong Dios, akoʼy lumalapit sa inyo. Hinihiling ko sa inyo na ingatan nʼyo ako, huwag nʼyong hahayaang akoʼy mamatay. 

<sup>9</sup>
Ilayo nʼyo ako mula sa mga bitag na inilaan sa akin ng masasamang tao. 

<sup>10</sup>
Sila sana ang mahulog sa sarili nilang bitag, habang ako naman ay makakaiwas doon.