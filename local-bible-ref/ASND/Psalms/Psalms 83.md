<sup>1</sup>
O Dios, huwag kayong manahimik. Kumilos po kayo! 

<sup>2</sup>
Masdan ang inyong mga kaaway, maingay silang sumasalakay at ipinagyayabang na mananalo sila. 

<sup>3</sup>
Nagbabalak sila ng masama laban sa inyong mga mamamayan na inyong kinakalinga. 

<sup>4</sup>
Sinabi nila, "Halikayo, wasakin natin ang bansang Israel upang makalimutan na siya magpakailanman." 

<sup>5</sup>
At nagkasundo sila sa masamang plano nila. Gumawa sila ng kasunduan laban sa inyo. 

<sup>6</sup>
Sila ay mga taga-Edom, mga Ishmaelita, mga taga-Moab, mga Hagreo, 

<sup>7</sup>
mga taga-Gebal, taga-Ammon, taga-Amalek, mga taga-Filistia at mga taga-Tyre. 

<sup>8</sup>
Kumampi rin sa kanila ang Asiria, isang bansang malakas na kakampi ng lahi ni Lot. 

<sup>9</sup>
Talunin nʼyo sila Panginoon, katulad ng ginawa nʼyo sa mga Midianita at kina Sisera at Jabin doon sa Lambak ng Kishon. 

<sup>10</sup>
Namatay sila sa Endor at ang mga bangkay nilaʼy nabulok at naging pataba sa lupa. 

<sup>11</sup>
Patayin nʼyo ang mga pinuno nila katulad ng ginawa ninyo kina Oreb at Zeeb at kina Zeba at Zalmuna. 

<sup>12</sup>
Sinabi nila, "Agawin natin ang lupain ng Dios." 

<sup>13</sup>
O Dios ko, ikalat nʼyo sila na parang alikabok o ipa na nililipad ng hangin.

<sup>14-15</sup>
Tulad ng apoy na tumutupok sa mga puno sa kagubatan at kabundukan, habulin nʼyo sila ng inyong bagyo at takutin ng malalakas na hangin. 

<sup>16</sup>
Hiyain nʼyo sila Panginoon hanggang sa matuto silang lumapit sa inyo. 

<sup>17</sup>
Sana nga ay mapahiya at matakot sila habang buhay. Mamatay sana sila sa kahihiyan. 

<sup>18</sup>
Para malaman nilang kayo, Panginoon, ang tanging Kataas-taasang Dios sa buong mundo.