<sup>1</sup>
Pumapasok sa puso ng masamang tao ang tukso ng pagsuway, kaya wala man lang siyang takot sa Dios. 

<sup>2</sup>
Dahil mataas ang tingin niya sa kanyang sarili, hindi niya nakikita ang kanyang kasalanan para kamuhian ito. 

<sup>3</sup>
Ang kanyang mga sinasabi ay puro kasamaan at kasinungalingan. Hindi na niya iniisip ang paggawa ng ayon sa karunungan at kabutihan. 

<sup>4</sup>
Kahit siyaʼy nakahiga, nagpaplano siya ng masama. Napagpasyahan niyang gumawa ng hindi mabuti, at hindi niya tinatanggihan ang kasamaan. 

<sup>5</sup>
Panginoon, ang inyong pag-ibig at katapatan ay umaabot hanggang sa kalangitan. 

<sup>6</sup>
Ang inyong katuwiran ay kasintatag ng kabundukan. Ang inyong paraan ng paghatol ay sinlalim ng karagatan. Ang mga tao o hayop man ay inyong iniingatan, O Panginoon. 

<sup>7</sup>
Napakahalaga ng pag-ibig nʼyong walang hanggan, O Dios! Nakakahanap ang tao ng pagkalinga sa inyo, tulad ng pagkalinga ng inahing manok sa kanyang mga inakay sa ilalim ng kanyang pakpak. 

<sup>8</sup>
Sa inyong tahanan ay pinakakain nʼyo sila ng masaganang handa, at pinaiinom nʼyo sila sa inyong ilog ng kaligayahan. 

<sup>9</sup>
Dahil kayo ang nagbibigay ng buhay. Pinapaliwanagan nʼyo kami, at naliliwanagan ang aming isipan. 

<sup>10</sup>
Patuloy nʼyong ibigin ang mga kumikilala sa inyo, at bigyan nʼyo ng katarungan ang mga namumuhay nang matuwid. 

<sup>11</sup>
Huwag nʼyong payagang akoʼy tapakan ng mga mapagmataas o itaboy ng mga masasama. 

<sup>12</sup>
Ang masasamang tao ay mapapahamak nga. Silaʼy babagsak at hindi na muling makakabangon.