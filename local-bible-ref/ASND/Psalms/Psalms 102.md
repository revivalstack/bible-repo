<sup>1</sup>
Panginoon, pakinggan nʼyo ang aking dalangin. Ang paghingi ko sa inyo ng tulong ay inyong dinggin. 

<sup>2</sup>
Sa oras ng aking paghihirap ay huwag sana kayong magtago sa akin. Pakinggan nʼyo ako at agad na sagutin. 

<sup>3</sup>
Dahil ang buhay koʼy unti-unti nang naglalaho tulad ng usok; at ang katawan koʼy para nang sinusunog. 

<sup>4</sup>
Akoʼy parang damong nalalanta na. Wala na akong ganang kumain 

<sup>5</sup>
dahil sa labis na pagdaing. Parang butoʼt balat na lang ako. 

<sup>6</sup>
Ang tulad koʼy mailap na ibon sa ilang, at kuwago sa mga lugar na walang tao. 

<sup>7</sup>
Hindi ako makatulog; akoʼy parang ibon na nag-iisa sa bubungan. 

<sup>8</sup>
Palagi akong iniinsulto ng aking mga kaaway. Ang mga kumukutya sa akin ay ginagamit ang aking pangalan sa pagsumpa. 

<sup>9</sup>
Hindi ako kumakain; umuupo na lang ako sa abo at umiiyak hanggang sa ang luha koʼy humalo sa aking inumin, 

<sup>10</sup>
dahil sa tindi ng inyong galit sa akin; dinampot nʼyo ako at itinapon. 

<sup>11</sup>
Ang buhay koʼy nawawala na parang anino, at nalalantang gaya ng damo. 

<sup>12</sup>
Ngunit kayo Panginoon ay naghahari magpakailanman; at hindi kayo makakalimutan sa lahat ng salinlahi. 

<sup>13</sup>
Handa na kayong kahabagan ang Zion, dahil dumating na ang takdang panahon na ipapakita nʼyo ang inyong kabutihan sa kanya. 

<sup>14</sup>
Sapagkat tunay na minamahal at pinagmamalasakitan pa rin ng inyong mga lingkod ang Zion, kahit itoʼy gumuho na at nawasak. 

<sup>15</sup>
At ang mga bansang hindi kumikilala sa Dios ay matatakot sa Panginoon. At ang lahat ng hari sa mundo ay igagalang ang inyong kapangyarihan. 

<sup>16</sup>
Dahil muling itatayo ng Panginoon ang Zion; ipapakita niya ang kanyang kaluwalhatian doon. 

<sup>17</sup>
Sasagutin niya ang panalangin ng mga naghihirap, at hindi niya tatanggihan ang kanilang mga dalangin. 

<sup>18</sup>
Isusulat ito para sa susunod na salinlahi, upang sila rin ay magpuri sa Panginoon: 

<sup>19</sup>
Mula sa kanyang banal na lugar sa langit, tinitingnan ng Panginoon ang lahat sa mundo, 

<sup>20</sup>
upang pakinggan ang daing ng kanyang mga mamamayan na binihag, at palayain ang mga nakatakdang patayin. 

<sup>21</sup>
At dahil dito mahahayag ang ginawa ng Panginoon sa Zion, at siyaʼy papurihan sa lungsod ng Jerusalem 

<sup>22</sup>
kapag nagtipon na ang mga tao mula sa mga bansa, at mga kaharian upang sumamba sa Panginoon. 

<sup>23</sup>
Pinahina ng Panginoon ang aking katawan; at ang buhay koʼy kanyang pinaikli. 

<sup>24</sup>
Kaya sinabi ko, "O aking Dios na buhay magpakailanman, huwag nʼyo muna akong kunin sa kalagitnaan ng aking buhay. 

<sup>25</sup>
Sa simula, kayo ang lumikha ng mundo at ng kalangitan. 

<sup>26</sup>
Maglalaho ang mga ito, ngunit mananatili kayo magpakailanman. Maluluma itong lahat tulad ng damit. At gaya ng damit, itoʼy inyong papalitan. 

<sup>27</sup>
Ngunit hindi kayo magbabago, at mananatili kayong buhay magpakailanman. 

<sup>28</sup>
Ang mga lahi ng inyong mga lingkod ay mamumuhay ng ligtas sa mga panganib at iingatan nʼyo sila."