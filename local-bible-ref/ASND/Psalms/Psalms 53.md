<sup>1</sup>
"Walang Dios!" Iyan ang sinasabi ng mga hangal sa kanilang sarili. Masasama sila at kasuklam-suklam ang kanilang mga gawa. Ni isa ay walang gumagawa ng mabuti. 

<sup>2</sup>
Mula sa langit, tinitingnan ng Dios ang lahat ng tao, kung may nakakaunawa ng katotohanan at naghahanap sa kanya. 

<sup>3</sup>
Ngunit ang lahat ay naligaw ng landas at pare-parehong nabulok ang pagkatao. Wala kahit isa man ang gumagawa ng mabuti. 

<sup>4</sup>
Kailan kaya matututo ang masasamang tao? Sinasamantala nila ang aking mga kababayan para sa kanilang pansariling kapakanan. At hindi sila nananalangin sa Dios. 

<sup>5</sup>
Ngunit darating ang araw na manginginig sila sa takot, sa takot na kahit kailan ay hindi pa nila nararanasan, samantalang ikakalat naman ng Dios ang mga buto ng mga sumasalakay sa inyo. Mailalagay sila sa kahihiyan, dahil itinakwil sila ng Panginoon. 

<sup>6</sup>
Dumating na sana ang Tagapagligtas ng Israel mula sa Zion! Magsasaya ang mga Israelita, ang mga mamamayan ng Dios, kapag naibalik na niya ang kanilang kasaganaan.