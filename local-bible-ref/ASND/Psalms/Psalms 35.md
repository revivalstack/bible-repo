<sup>1</sup>
Panginoon, kontrahin nʼyo po ang mga kumukontra sa akin. Labanan nʼyo ang mga kumakalaban sa akin. 

<sup>2</sup>
Kunin nʼyo ang inyong kalasag, at akoʼy inyong tulungan. 

<sup>3</sup>
Ihanda nʼyo ang inyong mga sibat, para sa mga taong humahabol sa akin. Gusto kong marinig na sabihin nʼyo, "Ako ang magpapatagumpay sa iyo." 

<sup>4</sup>
Mapahiya sana ang mga taong naghahangad na akoʼy patayin. Paatrasin nʼyo at biguin ang mga nagpaplano ng masama sa akin. 

<sup>5</sup>
Maging gaya sana sila ng ipa na tinatangay ng hangin, habang silaʼy itinataboy ng inyong anghel. 

<sup>6</sup>
Maging madilim sana at madulas ang kanilang dinadaanan, habang silaʼy hinahabol ng inyong anghel. 

<sup>7</sup>
Naghukay sila at naglagay ng bitag para sa akin, kahit wala akong ginawang masama sa kanila. 

<sup>8</sup>
Dumating sana sa kanila ang kapahamakan nang hindi nila inaasahan. Sila sana ang mahuli sa bitag na kanilang ginawa, at sila rin ang mahulog sa hukay na kanilang hinukay. 

<sup>9</sup>
At akoʼy magagalak dahil sa inyong pagliligtas sa akin, Panginoon. 

<sup>10</sup>
Buong puso kong isisigaw, "Panginoon, wala kayong katulad! Kayo ang nagliligtas sa mga dukha at api mula sa mga mapagsamantala." 

<sup>11</sup>
May mga malupit na taong sumasaksi laban sa akin. Ang kasalanang hindi ko ginawa ay ibinibintang nila sa akin. 

<sup>12</sup>
Ginagantihan nila ako ng masama sa mga kabutihang aking ginawa, kaya akoʼy labis na nagdaramdam. 

<sup>13</sup>
Kapag silaʼy nagkakasakit akoʼy nalulungkot para sa kanila; nagdaramit ako ng sako at nag-aayuno pa. At kung ang aking dalangin para sa kanilaʼy hindi sinasagot, 

<sup>14</sup>
palakad-lakad akong nagluluksa na parang nawalan ng kapatid o kaibigan, at akoʼy yumuyuko at nagdadalamhati para sa kanila na para bang nawalan ako ng ina. 

<sup>15</sup>
Ngunit nang ako na ang nahihirapan, nagkakatipon sila at nagtatawanan. Nagsasama-sama ang mga sa akin ay kumakalaban; kahit ang mga hindi ko kilala ay sumasamaʼt walang tigil na akoʼy hinahamak. 

<sup>16</sup>
Kinukutya nila ako nang walang pakundangan, at ang kanilang mga ngipin ay nagngangalit sa sobrang galit. 

<sup>17</sup>
Panginoon, hanggang kailan kayo manonood lang? Iligtas nʼyo na ako sa mga sumasalakay na ito na parang mga leon na gusto akong lapain. 

<sup>18</sup>
At sa gitna ng karamihan, kayoʼy aking papupurihan at pasasalamatan. 

<sup>19</sup>
Huwag nʼyong payagan na matuwa ang aking mga kaaway sa aking pagkatalo. Ang mga galit sa akin nang walang dahilan ay huwag nʼyong payagang kutyain ako. 

<sup>20</sup>
Walang maganda sa sinasabi nila, sa halip sinisiraan nila ang namumuhay nang tahimik. 

<sup>21</sup>
Sumisigaw sila sa akin na nagpaparatang, "Aha! Nakita namin ang ginawa mo!" 

<sup>22</sup>
Panginoon, alam nʼyo ang lahat ng ito, kaya huwag kayong manahimik. Huwag kayong lumayo sa akin. 

<sup>23</sup>
Sige na po, Panginoon kong Dios, ipagtanggol nʼyo na ako sa kanila. 

<sup>24</sup>
O Dios ko, dahil kayo ay matuwid kung humatol, ipahayag nʼyo na wala akong kasalanan. Huwag nʼyong payagang pagtawanan nila ako. 

<sup>25</sup>
Huwag nʼyong hayaang sabihin nila sa kanilang sarili, "Sa wakas, nangyari rin ang gusto naming mangyari, natalo na rin namin siya!" 

<sup>26</sup>
Mapahiya sana silang nagmamalaki sa akin at nagagalak sa aking mga paghihirap. 

<sup>27</sup>
Sumigaw sana sa kagalakan ang mga taong nagagalak sa aking kalayaan. Palagi sana nilang sabihin, "Purihin ang Panginoon na nagagalak sa tagumpay ng kanyang mga lingkod." 

<sup>28</sup>
Ihahayag ko sa mga tao ang inyong pagkamakatwiran, at buong maghapon ko kayong papupurihan.