<sup>1</sup>
Purihin ang Panginoon, kayong mga anak ng makapangyarihang Dios. Purihin siya sa kanyang kadakilaan at kapangyarihan. 

<sup>2</sup>
Papurihan ang Panginoon ng mga papuring nararapat sa kanyang pangalan. Sambahin ninyo siya sa kanyang banal na presensya. 

<sup>3</sup>
Ang tinig ng Panginoong Dios na makapangyarihan ay dumadagundong na parang kulog sa ibabaw ng malalakas na alon ng karagatan. 

<sup>4</sup>
Ang tinig ng Panginoon ay makapangyarihan at kagalang-galang. 

<sup>5</sup>
Ang tinig ng Panginoon ay makakabali at makakapagpira-piraso ng pinakamatibay na mga puno ng sedro sa Lebanon. 

<sup>6</sup>
Niyayanig ng tinig ng Panginoon ang mga bundok sa Lebanon at ang bundok ng Hermon, na parang bisirong baka na tumatalon-talon. 

<sup>7</sup>
Ang tinig ng Panginoon ang nagpapakidlat. 

<sup>8</sup>
Ang tinig din ng Panginoon ang nagpapayanig sa Disyerto ng Kadesh. 

<sup>9</sup>
Sa tinig ng Panginoon, napapagalaw ang mga puno ng ensina, at nalalagas ang mga dahon sa kagubatan. At ang lahat ng nasa templo ay sumisigaw, "Ang Dios ay makapangyarihan!" 

<sup>10</sup>
Ang Panginoon ang may kapangyarihan sa mga baha. Maghahari siya magpakailanman. 

<sup>11</sup>
Ang Panginoon ang nagbibigay ng kalakasan sa kanyang mga mamamayan, at pinagpapala niya sila ng mabuting kalagayan.