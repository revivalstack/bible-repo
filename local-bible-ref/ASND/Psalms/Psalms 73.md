<sup>1</sup>
Tunay na mabuti ang Dios sa Israel, lalo na sa mga taong malilinis ang puso. 

<sup>2</sup>
Ngunit ako, halos mawalan na ako ng pananampalataya. 

<sup>3</sup>
Nainggit ako nang makita ko na ang mayayabang at masasama ay umuunlad. 

<sup>4</sup>
Malulusog ang kanilang mga katawan at hindi sila nahihirapan. 

<sup>5</sup>
Hindi sila naghihirap at nababagabag na tulad ng iba. 

<sup>6</sup>
Kaya ipinapakita nila ang kanilang kayabangan at kalupitan. 

<sup>7</sup>
Ang kanilang puso ay puno ng kasamaan, at ang laging iniisip ay paggawa ng masama. 

<sup>8</sup>
Kinukutya nila at pinagsasabihan ng masama ang iba. Mayayabang sila at nagbabantang manakit. 

<sup>9</sup>
Nagsasalita sila ng masama laban sa Dios at sa mga tao. 

<sup>10</sup>
Kaya kahit na ang mga mamamayan ng Dios ay lumilingon sa kanila at pinaniniwalaan ang mga sinasabi nila. 

<sup>11</sup>
Sinasabi nila, "Paano malalaman ng Dios? Walang alam ang Kataas-taasang Dios." 

<sup>12</sup>
Ganito ang buhay ng masasama: wala nang problema, yumayaman pa. 

<sup>13</sup>
Bakit ganoon? Wala bang kabuluhan ang malinis kong pamumuhay at paglayo sa kasalanan? 

<sup>14</sup>
Nagdurusa ako buong araw. Bawat umaga akoʼy inyong pinarurusahan. 

<sup>15</sup>
Kung sasabihin ko rin ang sinabi nila, para na rin akong nagtraydor sa inyong mga mamamayan. 

<sup>16</sup>
Kaya sinikap kong unawain ang mga bagay na ito, ngunit napakahirap. 

<sup>17</sup>
Pero nang pumunta ako sa inyong templo, doon ko naunawaan ang kahihinatnan ng masama. 

<sup>18</sup>
Tunay na inilalagay nʼyo sila sa madulas na daan, at ibinabagsak sa kapahamakan. 

<sup>19</sup>
Bigla silang mapapahamak; mamamatay silang lahat at nakakatakot ang kanilang kahahantungan. 

<sup>20</sup>
Para silang isang panaginip na pagsapit ng umaga ay wala na. Makakalimutan na sila kapag pinarusahan nʼyo na. 

<sup>21</sup>
Nang nasaktan ang aking damdamin at nagtanim ako ng sama ng loob, 

<sup>22</sup>
para akong naging hayop sa inyong paningin, mangmang at hindi nakakaunawa. 

<sup>23</sup>
Ngunit patuloy akong lumapit sa inyo at inakay nʼyo ako. 

<sup>24</sup>
Ginagabayan ako ng inyong mga payo, at pagkatapos ay tatanggapin nʼyo ako bilang isang pangunahing pandangal. 

<sup>25</sup>
Walang sinuman sa langit ang kailangan ko kundi kayo lamang. At walang sinuman sa mundo ang hinahangad ko maliban sa inyo. 

<sup>26</sup>
Manghina man ang aking katawan at isipan, kayo, O Dios, ang aking kalakasan. Kayo lang ang kailangan ko magpakailanman. 

<sup>27</sup>
Ang mga taong lumalayo sa inyo ay tiyak na mapapahamak. Ang mga nagtaksil sa inyo ay lilipuling lahat. 

<sup>28</sup>
Ngunit ako, minabuti kong maging malapit sa Dios. Kayo, Panginoong Dios, ang pinili kong kanlungan, upang maihayag ko ang lahat ng inyong mga ginawa.