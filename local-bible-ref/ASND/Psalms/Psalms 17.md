<sup>1</sup>
O Panginoon, pakinggan nʼyo ang taimtim kong dalangin. Dinggin nʼyo po ang hiling kong katarungan. 

<sup>2</sup>
Alam nʼyo kung sino ang gumagawa ng matuwid, kaya sabihin nʼyo na wala akong kasalanan. 

<sup>3</sup>
Siniyasat nʼyo ang puso ko, at kahit sa gabiʼy sinusubukan nʼyo ako, ngunit wala kayong nakitang anumang kasalanan sa akin. Napagpasyahan ko na hindi ako magsasalita ng masama 

<sup>4</sup>
gaya ng ginagawa ng iba. Dahil sa inyong mga salita, iniiwasan ko ang paggawa ng masama at kalupitan. 

<sup>5</sup>
Palagi kong sinusunod ang inyong kagustuhan, at hindi ako bumabaling sa kaliwa o sa kanan man. 

<sup>6</sup>
O Dios sa inyo akoʼy dumadalangin, dahil alam kong akoʼy inyong diringgin. Pakinggan nʼyo po ang aking mga hiling. 

<sup>7</sup>
Ipakita nʼyo ang inyong pag-ibig sa pamamagitan ng inyong kahanga-hangang gawa. Alam ko, sa inyong kapangyarihan, inyong inililigtas ang mga taong nanganganlong sa inyo mula sa kanilang mga kaaway. 

<sup>8</sup>
Ingatan nʼyo ako katulad ng pag-iingat ng tao sa kanyang mga mata, at kalingain nʼyo gaya ng pagtatakip ng inahing manok sa kanyang mga sisiw sa ilalim ng kanyang mga pakpak. 

<sup>9</sup>
Ipagtanggol nʼyo po ako sa aking mga kaaway na nakapaligid sa akin at pinagtatangkaan ang aking buhay. 

<sup>10</sup>
Silaʼy mayayabang sa kanilang pagsasalita at mga walang awa. 

<sup>11</sup>
Akoʼy hinanap nila at ngayoʼy kanilang napapaligiran. Naghihintay na lamang sila ng pagkakataong itumba ako. 

<sup>12</sup>
Para silang mga leon na kumukubli at nag-aabang, at nakahandang sumakmal ng mga biktima. 

<sup>13</sup>
Sige na po Panginoon, labanan nʼyo na at talunin sila. At iligtas nʼyo ako sa pamamagitan ng inyong kapangyarihan. 

<sup>14</sup>
Iligtas nʼyo ako sa mga makamundong tao na ang gusto lamang ay ang mga bagay ng sanlibutan. Kaming mga minamahal nʼyo ay biyayaan nʼyo ng kasaganaan, pati ang aming mga anak, hanggang sa aming kaapu-apuhan. 

<sup>15</sup>
Dahil akoʼy matuwid, makikita ko kayo. At sapat na sa akin ang makita ka sa aking paggising.