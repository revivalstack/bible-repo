<sup>1</sup>
O Pastol ng Israel, pakinggan nʼyo kami. Kayo na nangunguna at pumapatnubay sa angkan ni Jose na parang mga tupa. Kayo na nakaupo sa inyong trono sa gitna ng mga kerubin, ipakita nʼyo ang inyong kapangyarihan, 

<sup>2</sup>
sa lahi ni Efraim, ni Benjamin at ni Manase. Ipakita nʼyo po ang inyong kapangyarihan; puntahan nʼyo kami para iligtas. 

<sup>3</sup>
O Dios, ibalik nʼyo kami sa mabuting kalagayan. Ipakita nʼyo sa amin ang inyong kabutihan upang kami ay maligtas. 

<sup>4</sup>
Panginoong Dios na Makapangyarihan, hanggang kailan ang galit ninyo sa mga panalangin ng inyong mga mamamayan? 

<sup>5</sup>
Pinuno nʼyo kami ng kalungkutan, at halos mainom na namin ang aming mga luha. 

<sup>6</sup>
Pinabayaan nʼyong awayin kami ng mga kalapit naming bansa at pinagtatawanan kami ng aming mga kaaway. 

<sup>7</sup>
O Dios na Makapangyarihan, ibalik nʼyo kami sa mabuting kalagayan. Ipakita nʼyo sa amin ang inyong kabutihan upang kami ay maligtas. 

<sup>8</sup>
Katulad namin ay puno ng ubas, na kinuha nʼyo sa Egipto at itinanim sa lupaing pinalayas ang mga nakatira. 

<sup>9</sup>
Nilinis nʼyo ang lupaing ito at ang puno ng ubas ay nag-ugat at lumaganap sa buong lupain. 

<sup>10</sup>
Nalililiman ng mga sanga nito ang mga bundok at ang malalaking puno ng sedro. 

<sup>11</sup>
Umabot ang kanyang mga sanga hanggang sa Dagat Mediteraneo at hanggang sa Ilog ng Eufrates. 

<sup>12</sup>
Ngunit bakit nʼyo sinira, O Dios, ang bakod nito? Kaya ninanakaw ng mga dumadaan ang mga bunga nito. 

<sup>13</sup>
At kinain din ito ng mga baboy-ramo at iba pang hayop sa gubat. 

<sup>14</sup>
O Dios na Makapangyarihan, bumalik na kayo sa amin. Mula sa langit, kami ay inyong pagmasdan. Alalahanin nʼyo ang inyong mga mamamayan, 

<sup>15</sup>
na tulad ng puno ng ubas na inyong itinanim sa pamamagitan ng inyong kapangyarihan. Alalahanin nʼyo kami na inyong mga anak na pinatatag nʼyo para sa inyong kapurihan. 

<sup>16</sup>
O Dios, para kaming mga puno ng ubas na pinutol at sinunog. Tiningnan nʼyo kami nang may galit, at nilipol. 

<sup>17</sup>
Ngunit ngayon, tulungan nʼyo kami na inyong mga hinirang na maging malapit sa inyo at palakasin kami para sa inyong kapurihan, 

<sup>18</sup>
at hindi na kami tatalikod sa inyo. Ibalik sa amin ang mabuting kalagayan, at sasambahin namin kayo. 

<sup>19</sup>
O Panginoong Dios na Makapangyarihan, ibalik nʼyo sa amin ang mabuting kalagayan! Ipakita sa amin ang inyong kabutihan upang kami ay maligtas.