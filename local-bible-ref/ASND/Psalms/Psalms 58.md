<sup>1</sup>
Kayong mga pinuno, matuwid ba ang paghatol ninyo sa mga tao? 

<sup>2</sup>
Hindi! Dahil paggawa ng masama ang laging iniisip ninyo at namiminsala kayo sa iba saanman kayo naroroon. 

<sup>3</sup>
Ang masasama ay lumalayo sa Dios at mula nang isilang ay nagsisinungaling na.

<sup>4-5</sup>
Para silang mga ahas na makamandag. Parang kobrang hindi nakikinig sa tinig ng mahuhusay na tagapagpaamo niya. 

<sup>6</sup>
O Panginoong Dios, sirain nʼyo ang kanilang kakayahan sa pamiminsala na parang binabali nʼyo ang kanilang mga ngipin na parang pangil ng mga leon! 

<sup>7</sup>
Mawala sana silang tulad ng tubig na natutuyo at gawin mo ring walang silbi ang kanilang mga armas. 

<sup>8</sup>
Maging tulad sana sila ng kuhol na parang natutunaw habang gumagapang, o ng sanggol na patay nang ipinanganak, na hindi pa nakakita ng liwanag. 

<sup>9</sup>
Mabilis silang tatangayin ng Dios, maging ang mga nabubuhay pa, mabilis pa sa pag-init ng palayok na inaapuyan ng malakas. 

<sup>10</sup>
Magagalak ang mga matuwid kapag nakita na nilang pinaghigantihan ng Dios ang masasama, at dumanak na ang kanilang dugo. 

<sup>11</sup>
At sasabihin ng mga tao, "Tunay ngang may gantimpala ang matutuwid at mayroong Dios na humahatol sa mga tao sa mundo."