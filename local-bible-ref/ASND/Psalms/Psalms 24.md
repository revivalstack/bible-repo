<sup>1</sup>
Ang buong mundo at ang lahat ng naririto ay pag-aari ng Panginoon. 

<sup>2</sup>
Itinayo niya ang pundasyon ng mundo sa kailaliman ng dagat. 

<sup>3</sup>
Sino ang karapat-dapat umakyat sa bundok ng Panginoon? At sino ang maaaring tumungtong sa kanyang banal na templo? 

<sup>4</sup>
Makatutungtong ang may matuwid na pamumuhay at malinis na puso, ang hindi sumasamba sa mga dios-diosan, at ang hindi sumusumpa ng kasinungalingan. 

<sup>5</sup>
Pagpapalain siya at ipapawalang-sala ng Panginoon, ang Dios na kanyang Tagapagligtas. 

<sup>6</sup>
Iyan ang mga taong makakalapit at sasamba sa Dios ni Jacob. 

<sup>7</sup>
Buksan ninyo nang maluwang ang mga lumang pintuan ng templo upang makapasok ang Haring makapangyarihan! 

<sup>8</sup>
Sino ang Haring makapangyarihan? Siya ang Panginoong malakas at matatag sa pakikipaglaban. 

<sup>9</sup>
Buksan ninyo nang maluwang ang mga lumang pintuan ng templo upang makapasok ang Haring makapangyarihan! 

<sup>10</sup>
Sino ang Haring makapangyarihan? Siya ang Panginoon na pinuno ng hukbo ng kalangitan. Tunay nga siyang Haring makapangyarihan!