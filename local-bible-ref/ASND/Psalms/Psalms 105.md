<sup>1</sup>
Pasalamatan nʼyo ang Panginoon. Sambahin nʼyo siya! Ihayag sa mga tao ang kanyang mga ginawa. 

<sup>2</sup>
Awitan nʼyo siya ng mga papuri; ihayag ang lahat ng kamangha-mangha niyang mga gawa. 

<sup>3</sup>
Purihin nʼyo ang kanyang banal na pangalan. Magalak kayo, kayong mga lumalapit sa Panginoon. 

<sup>4</sup>
Magtiwala kayo sa Panginoon, at sa kanyang kalakasan. Palagi kayong dumulog sa kanya.

<sup>5-6</sup>
Kayong mga lahi ni Abraham na lingkod ng Dios, at mga lahi rin ni Jacob na kanyang hinirang, alalahanin ninyo ang kahanga-hanga niyang mga gawa, mga himala, at ang kanyang paghatol. 

<sup>7</sup>
Siya ang Panginoon na ating Dios, siya ang humahatol sa buong mundo. 

<sup>8</sup>
Hindi siya makakalimot sa kanyang pangako kailanman – ang kanyang pangako para sa maraming salinlahi 

<sup>9</sup>
– ang pangako niya kay Abraham, gayon din kay Isaac. 

<sup>10</sup>
Ipinagpatuloy niya ang kasunduang ito kay Jacob, at magpapatuloy ito magpakailanman. 

<sup>11</sup>
Sinabi niya sa bawat isa sa kanila, "Ibibigay ko sa iyo ang lupain ng Canaan bilang pamana ko sa iyo at sa iyong mga angkan." 

<sup>12</sup>
Noon ay iilan pa lang ang mga mamamayan ng Dios, at mga dayuhan pa lang sila sa lupain ng Canaan. 

<sup>13</sup>
Nagpalipat-lipat sila sa mga bansa at mga kaharian. 

<sup>14</sup>
Ngunit hindi pinahintulutan ng Dios na apihin sila. Para maproteksyunan sila, sinaway niya ang mga hari na kumakalaban sa kanila. 

<sup>15</sup>
Sinabi niya, "Huwag ninyong galawin ang hinirang kong mga lingkod, huwag ninyong saktan ang aking mga propeta." 

<sup>16</sup>
Nagpadala ang Dios ng taggutom sa lupain ng Canaan. Kinuha niyang lahat ang kanilang pagkain. 

<sup>17</sup>
Ngunit pinauna na niya si Jose sa Egipto upang silaʼy tulungan. Ipinagbili siya roon upang maging alipin. 

<sup>18</sup>
Kinadenahan ang kanyang mga paa at nilagyan ng bakal ang kanyang leeg, 

<sup>19</sup>
hanggang sa nangyari ang kanyang propesiya. Ang mga sinabi ng Panginoon na naganap sa kanya ay nagpatunay na siyaʼy matuwid. 

<sup>20</sup>
Pinalaya siya ng hari ng Egipto na namamahala sa maraming tao, 

<sup>21</sup>
at ginawa siyang tagapamahala ng kanyang palasyo at mga ari-arian. 

<sup>22</sup>
Bilang tagapamahala, may kapangyarihan siyang turuan ang mga pinuno sa nasasakupan ng hari pati ang kanyang mga tagapayo. 

<sup>23</sup>
Pagkatapos, pumunta si Jacob at ang kanyang pamilya sa Egipto, na lupain ng mga lahi ni Ham, at doon sila nanirahan bilang dayuhan. 

<sup>24</sup>
Pinarami ng Panginoon ang kanyang mga mamamayan, at naging makapangyarihan kaysa sa mga Egipcio na kanilang kaaway. 

<sup>25</sup>
Pinahintulutan ng Panginoon na galitin at lokohin ng mga Egipcio ang mga mamamayan na kanyang lingkod. 

<sup>26</sup>
Sinugo niya si Moises na kanyang lingkod at si Aaron na kanyang hinirang. 

<sup>27</sup>
Ipinakita nila sa lupain ng mga lahi ni Ham ang mga himala na ginawa ng Dios. 

<sup>28</sup>
Pinadilim ng Dios ang lupain ng Egipto, ngunit sumuway pa rin sila sa kanyang mga utos. 

<sup>29</sup>
Ginawa niyang dugo ang kanilang mga tubig, kaya namatay ang kanilang mga isda. 

<sup>30</sup>
Napuno ng palaka ang kanilang lupain, at pinasok pati ang mga silid ng kanilang mga pinuno. 

<sup>31</sup>
Nag-utos ang Dios, at dumating sa kanilang lupain ang napakaraming niknik at langaw. 

<sup>32</sup>
Sa halip na ulan ang ibinigay sa kanilang lupain, yelo ang bumagsak na may kasamang mga kidlat. 

<sup>33</sup>
Sinira niya ang tanim nilang mga ubas, mga puno ng igos, at iba pang mga punongkahoy. 

<sup>34</sup>
Sa kanyang utos, dumating ang mga balang na hindi mabilang. 

<sup>35</sup>
At kinaing lahat ang kanilang mga tanim, pati ang mga bunga nito. 

<sup>36</sup>
Pinatay ng Dios ang lahat nilang panganay na lalaki. 

<sup>37</sup>
Pagkatapos nito, pinalabas niya ang mga taga-Israel sa lupain ng Egipto na wala ni isa mang napahamak, at may dala pa silang mga pilak at ginto. At sa kanilaʼy wala ni isa mang napahamak. 

<sup>38</sup>
Natuwa ang mga Egipcio nang umalis ang mga taga-Israel, dahil takot sila sa kanila. 

<sup>39</sup>
Sa kanilang paglalakbay, naglagay ang Dios ng ulap na lililim sa kanila sa init ng araw at kung gabiʼy apoy naman upang magbigay sa kanila ng liwanag. 

<sup>40</sup>
Ang mga taoʼy humingi ng makakain, at pinadalhan sila ng Dios ng mga pugo, at binusog niya sila ng pagkaing mula sa langit. 

<sup>41</sup>
Pinabitak niya ang bato at bumukal ang tubig. Umagos ito na parang ilog sa tuyong lupa. 

<sup>42</sup>
Ang lahat ng ito ay ginawa ng Dios dahil hindi niya kinalimutan ang kanyang pangako kay Abraham na kanyang lingkod. 

<sup>43</sup>
Pinalabas niya sa Egipto ang kanyang mga mamamayan na masayang-masaya at sumisigaw sa kagalakan. 

<sup>44</sup>
Ibinigay niya sa kanila ang mga lupain ng ibang bansa; ipinamana sa kanila ang pinaghirapan ng iba. 

<sup>45</sup>
Ginawa ito ng Dios upang sundin nila ang kanyang mga tuntunin at kautusan. Purihin ang Panginoon!