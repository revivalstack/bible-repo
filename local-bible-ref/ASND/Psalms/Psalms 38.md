<sup>1</sup>
Panginoon, sa inyong galit, huwag nʼyo akong patuloy na parusahan. 

<sup>2</sup>
Para bang pinalo nʼyo ako at pinana. 

<sup>3</sup>
Dahil sa galit nʼyo sa akin, nanlulupaypay ang aking katawan. Sumasakit ang buong katawan ko dahil sa aking mga kasalanan. 

<sup>4</sup>
Parang nalulunod na ako sa nag-uumapaw kong kasalanan. Itoʼy para bang pasanin na hindi ko na makayanan. 

<sup>5</sup>
Dahil sa aking kamangmangan ang aking mga sugat ay namamaga at nangangamoy. 

<sup>6</sup>
Akoʼy namimilipit sa sobrang sakit at lubos ang kalungkutan ko buong araw. 

<sup>7</sup>
Sumasakit ang buo kong katawan, at bumagsak na rin ang aking kalusugan. 

<sup>8</sup>
Akoʼy pagod na at nanghihina pa, at dumadaing din ako dahil sa sobrang bigat ng aking kalooban. 

<sup>9</sup>
Panginoon, alam nʼyo ang lahat kong hinahangad, at naririnig nʼyo ang lahat kong mga daing. 

<sup>10</sup>
Kumakabog ang aking dibdib at nawawalan ako ng lakas; pati ang ningning ng aking mga mata ay nawala na. 

<sup>11</sup>
Dahil sa aking karamdaman, akoʼy iniwasan ng aking mga kaibigan, kasamahan, at maging ng aking mga kamag-anak. 

<sup>12</sup>
Ang mga tao na gustong pumatay sa akin ay naglalagay ng bitag upang akoʼy hulihin. Ang mga gustong manakit sa akin ay nag-uusap na akoʼy ipahamak. Buong araw silang nagpaplano ng kataksilan. 

<sup>13</sup>
Ngunit para akong pipi at bingi na hindi nakaririnig at hindi nakapagsasalita. 

<sup>14</sup>
Nagbibingi-bingihan ako at hindi sumasagot sa kanila. 

<sup>15</sup>
Dahil naghihintay pa rin ako sa inyo, Panginoon. Kayo, Panginoon na aking Dios, sasagutin nʼyo ako. 

<sup>16</sup>
Kayaʼt hinihiling ko sa inyo: "Huwag nʼyong payagan na matuwa ang aking mga kaaway o kayaʼy magmalaki kapag akoʼy natumba." 

<sup>17</sup>
Akoʼy parang babagsak na sa walang tigil na paghihirap. 

<sup>18</sup>
Kaya inihahayag ko ang aking kasalanan na nagpapahirap sa akin. 

<sup>19</sup>
Tungkol naman sa aking mga kaaway, napakarami at napakalakas nila. Kinamumuhian nila ako ng walang dahilan. 

<sup>20</sup>
Sa mabuti kong ginawa, sinusuklian nila ako ng masama. At kinakalaban nila ako dahil nagsisikap akong gumawa ng mabuti. 

<sup>21</sup>
Panginoon kong Dios, huwag nʼyo akong pababayaan; huwag nʼyo akong lalayuan. 

<sup>22</sup>
Panginoon kong Tagapagligtas, agad nʼyo po akong tulungan.