<sup>1</sup>
Kayong mga tao sa buong mundo, isigaw ninyo ang inyong papuri sa Dios nang may kagalakan. 

<sup>2</sup>
Umawit kayo ng mga papuri para sa kanya. Parangalan ninyo siya sa pamamagitan ng inyong mga awit. 

<sup>3</sup>
Sabihin ninyo sa kanya, "O Dios, kahanga-hanga ang inyong mga gawa! Dahil sa inyong dakilang kapangyarihan, luluhod ang inyong mga kaaway sa takot. 

<sup>4</sup>
Ang lahat ng tao sa buong mundo ay sasamba sa inyo na may awit ng papuri." 

<sup>5</sup>
Halikayo at tingnan ang kahanga-hangang ginawa ng Dios para sa mga tao. 

<sup>6</sup>
Pinatuyo niya ang dagat; tinawid ito ng ating mga ninuno na naglalakad. Tayoʼy mangagalak sa kanyang mga ginawa. 

<sup>7</sup>
Maghahari ang Dios ng walang hanggan sa pamamagitan ng kanyang kapangyarihan. Mga bansaʼy kanyang pinagmamasdan, kaya ang mga sumusuway sa kanya ay hindi dapat magmalaki sa kanilang sarili. 

<sup>8</sup>
Kayong mga tao, purihin ninyo ang Dios! Iparinig ninyo sa lahat ang inyong papuri. 

<sup>9</sup>
Iningatan niya ang ating buhay at hindi niya hinayaang tayoʼy madapa. 

<sup>10</sup>
O Dios, tunay ngang binigyan nʼyo kami ng pagsubok, na tulad ng apoy na nagpapadalisay sa pilak. 

<sup>11</sup>
Hinayaan nʼyo kaming mahuli sa bitag at pinagpasan nʼyo kami ng mabigat na dalahin. 

<sup>12</sup>
Pinabayaan nʼyo ang aming mga kaaway na tapakan kami sa ulo; parang dumaan kami sa apoy at lumusong sa baha. Ngunit dinala nʼyo kami sa lugar ng kasaganaan. 

<sup>13</sup>
Mag-aalay ako sa inyong templo ng mga handog na sinusunog upang tuparin ko ang aking mga ipinangako sa inyo, 

<sup>14</sup>
mga pangakong sinabi ko noong akoʼy nasa gitna ng kaguluhan. 

<sup>15</sup>
Mag-aalay ako sa inyo ng matatabang hayop bilang handog na sinusunog, katulad ng mga tupa, toro at mga kambing. 

<sup>16</sup>
Halikayo at makinig, kayong lahat na may takot sa Dios. Sasabihin ko sa inyo ang mga ginawa niya sa akin. 

<sup>17</sup>
Humingi ako sa kanya ng tulong habang nagpupuri. 

<sup>18</sup>
Kung hindi ko ipinahayag sa Panginoon ang aking mga kasalanan, hindi niya sana ako pakikinggan. 

<sup>19</sup>
Ngunit tunay na pinakinggan ako ng Dios at ang dalangin koʼy kanyang sinagot. 

<sup>20</sup>
Purihin ang Dios, na hindi tumanggi sa aking panalangin, at hindi nagkait ng kanyang tapat na pag-ibig sa akin.