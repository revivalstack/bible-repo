<sup>1</sup>
Dios ko! Dios ko! Bakit nʼyo ako pinabayaan? Bakit kay layo nʼyo sa akin? Dumadaing ako sa hirap, ngunit hindi nʼyo pa rin ako tinutulungan. 

<sup>2</sup>
Dios ko, araw-gabiʼy tumatawag ako sa inyo, ngunit hindi nʼyo ako sinasagot, kaya wala akong kapahingahan. 

<sup>3</sup>
Ngunit banal ka, at nakaluklok ka sa iyong trono, at pinupuri ng mga Israelita. 

<sup>4</sup>
Ang aming mga ninuno ay sa inyo nagtiwala, at silaʼy inyong iniligtas. 

<sup>5</sup>
Tinulungan nʼyo sila nang sila ay tumawag sa inyo. Sila ay nagtiwala at hindi nabigo. 

<sup>6</sup>
Akoʼy hinahamak at hinihiya ng mga tao. Sinasabi nila na para akong higad at hindi tao. 

<sup>7</sup>
Bawat makakita sa akin ay nangungutya, nang-aasar, at iiling-iling na nagsasabi, 

<sup>8</sup>
"Hindi baʼt nagtitiwala ka sa Panginoon, bakit hindi ka niya iniligtas? Hindi baʼt nalulugod siya sa iyo, bakit hindi ka niya tinulungan?" 

<sup>9</sup>
Ngunit kayo ang naglabas sa akin sa sinapupunan ng aking ina, at mula noong dumedede pa ako, iningatan nʼyo na ako. 

<sup>10</sup>
Mula kapanganakan ko, nakadepende na ako sa inyo, at mula noon, kayo lang ang aking Dios. 

<sup>11</sup>
Kaya huwag nʼyo akong pababayaan, dahil malapit nang dumating ang kaguluhan, at wala na akong ibang maaasahan. 

<sup>12</sup>
Napapaligiran ako ng maraming kaaway, na para bang mababangis na mga toro mula sa Bashan. 

<sup>13</sup>
Para rin silang mga leong umaatungal at nakanganga na handa akong lapain. 

<sup>14</sup>
Nawalan ako ng lakas na parang tubig na ibinubuhos, at ang aking mga buto ay parang nalinsad lahat. At nawalan ako ng lakas ng loob, para akong nauupos na kandila. 

<sup>15</sup>
Ang aking kalakasan ay natuyo na parang tigang na lupa, at ang aking dila ay dumidikit sa aking ngala-ngala. O Panginoon, pinabayaan nʼyo ako sa lupa na parang isang patay. 

<sup>16</sup>
Pinaligiran ako ng mga taong masama na parang mga aso. At binutasan nila ang aking mga kamay at mga paa. 

<sup>17</sup>
Naglalabasan na ang lahat ng aking mga buto, ngunit akoʼy kanilang tinitingnan lamang. 

<sup>18</sup>
Ang aking mga damit ay kanilang pinaghati-hatian sa pamamagitan ng palabunutan. 

<sup>19</sup>
Ngunit kayo, Panginoon, huwag nʼyo akong lalayuan. Kayo ang aking kalakasan; magmadali kayo at akoʼy tulungan. 

<sup>20</sup>
Iligtas nʼyo ang buhay ko sa espada ng aking mga kaaway na tulad ng mga pangil ng aso, 

<sup>21</sup>
o mga kuko ng leon, o sungay ng toro. Sagutin nʼyo po ang aking dalangin. 

<sup>22</sup>
Ikukuwento ko sa aking mga kababayan ang lahat ng tungkol sa inyo. At sa gitna ng kanilang pagtitipon, kayo ay aking papupurihan. 

<sup>23</sup>
Kayong may takot sa Panginoon, purihin ninyo siya! Kayong mga lahi ni Jacob na siyang bayan ng Israel, parangalan ninyo siya at matakot kayo sa kanya! 

<sup>24</sup>
Hindi niya binabalewala ang mga mahihirap. Hindi niya sila tinatalikuran, sa halip ay pinakikinggan pa niya ang kanilang mga pagtawag. 

<sup>25</sup>
Panginoon, bigyan nʼyo ako ng kasiglahan na magpuri sa inyo sa gitna ng buong sambayanan. Sa gitna ng mga taong may takot sa inyo, tutuparin ko ang aking mga pangako sa inyo. 

<sup>26</sup>
Kakain ang mga dukha hanggang sa mabusog. Pupurihin kayo ng mga lumalapit sa inyo. Sanaʼy sumakanila ang mabuti at mahabang buhay magpakailanman. 

<sup>27</sup>
Panginoon, maaalala kayo ng tao sa buong mundo, at sila ay manunumbalik at sasamba sa inyo, 

<sup>28</sup>
sapagkat kayo ang naghahari, at namumuno sa lahat ng bansa. 

<sup>29</sup>
Kaya magdiriwang at sasamba sa inyo ang lahat ng mayayaman sa buong mundo. Luluhod sa inyo ang lahat ng mga mortal, ang mga babalik sa alikabok. 

<sup>30</sup>
Ang susunod na salinlahi ay maglilingkod sa inyo. At tuturuan nila ang kanilang mga anak ng tungkol sa inyo, Panginoon. 

<sup>31</sup>
Balang araw, silang hindi pa ipinapanganak ay malalaman ang mga ginawa nʼyo, at maging ang pagliligtas nʼyo sa inyong mga mamamayan.