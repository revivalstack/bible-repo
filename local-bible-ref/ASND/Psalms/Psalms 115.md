<sup>1</sup>
Panginoon, hindi kami ang dapat na parangalan, kundi kayo, dahil sa inyong pag-ibig at katapatan. 

<sup>2</sup>
Bakit kami kinukutya ng ibang bansa at sinasabi nilang, "Nasaan na ang inyong Dios?" 

<sup>3</sup>
Ang aming Dios ay nasa langit, at ginagawa niya ang kanyang nais. 

<sup>4</sup>
Ngunit ang kanilang mga dios ay yari sa pilak at ginto na gawa lang ng tao. 

<sup>5</sup>
May bibig sila, ngunit hindi nakakapagsalita; may mga mata, ngunit hindi nakakakita. 

<sup>6</sup>
May mga tainga, ngunit hindi nakakarinig; may ilong, ngunit hindi nakakaamoy. 

<sup>7</sup>
May mga kamay, ngunit hindi nakakahawak; may mga paa, ngunit hindi nakakalakad, at kahit munting tinig ay wala kang marinig. 

<sup>8</sup>
Ang mga gumawa ng mga dios-diosan at nagtitiwala rito ay matutulad sa mga ito.

<sup>9-10</sup>
Kayong mga mamamayan ng Israel at kayong mga angkan ni Aaron, magtiwala kayo sa Panginoon. Siya ang tutulong at mag-iingat sa inyo. 

<sup>11</sup>
Kayong mga may takot sa Panginoon, magtiwala kayo sa kanya. Siya ang tutulong at mag-iingat sa inyo. 

<sup>12</sup>
Hindi tayo kinakalimutan ng Panginoon, pagpapalain niya ang mga mamamayan ng Israel at ang mga angkan ni Aaron. 

<sup>13</sup>
Pagpapalain niya ang lahat ng may takot sa kanya, dakila man o aba. 

<sup>14</sup>
Paramihin sana kayo ng Panginoon, kayo at ang inyong mga angkan. 

<sup>15</sup>
Sana ºy pagpalain kayo ng Panginoon na lumikha ng langit at ng lupa. 

<sup>16</sup>
Ang kalangitan ay sa Panginoon, ngunit ang mundo ay ipinagkatiwala niya sa mga tao. 

<sup>17</sup>
Ang mga patay ay hindi na makakapagpuri sa Panginoon, dahil sila ay nananahimik na. 

<sup>18</sup>
Tayong mga buhay ang dapat magpuri sa Panginoon ngayon at magpakailanman. Purihin ang Panginoon!