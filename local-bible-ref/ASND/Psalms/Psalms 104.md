<sup>1</sup>
Pupurihin ko ang Panginoon! Panginoon kong Dios, kayo ay dakila sa lahat. Nadadamitan kayo ng kadakilaan at karangalan. 

<sup>2</sup>
Nababalutan kayo ng liwanag na parang inyong damit. At inilaladlad nʼyo na parang tolda ang langit. 

<sup>3</sup>
Itinayo nʼyo ang inyong tahanan sa itaas pa ng kalawakan. Ginawa nʼyo ang mga alapaap na inyong sasakyan, at inililipad ng hangin habang kayoʼy nakasakay. 

<sup>4</sup>
Ginagawa nʼyong tagapaghatid ng balita ang hangin, at ang kidlat na inyong utusan. 

<sup>5</sup>
Inilagay nʼyo ang mundo sa matibay na pundasyon, kaya hindi ito matitinag magpakailanman. 

<sup>6</sup>
Ang tubig ay ginawa nʼyong parang tela na ipinambalot sa mundo, at umapaw hanggang sa kabundukan. 

<sup>7</sup>
Sa inyong pagsaway na parang kulog, nahawi ang tubig, 

<sup>8</sup>
at itoʼy umagos sa mga kabundukan at mga kapatagan, hanggang sa mga lugar na inyong inilaan na dapat nitong kalagyan. 

<sup>9</sup>
Nilagyan nʼyo ito ng hangganan, upang hindi umapaw ang tubig, para hindi na muling matabunan ang mundo. 

<sup>10</sup>
Lumikha ka ng mga bukal sa mga lambak, at umagos ang tubig sa pagitan ng mga bundok. 

<sup>11</sup>
Kaya lahat ng mga hayop sa gubat, pati mga asnong-gubat ay may tubig na maiinom. 

<sup>12</sup>
At malapit sa tubig, may mga pugad ang mga ibon, at sa mga sanga ng punongkahoy silaʼy nagsisiawit. 

<sup>13</sup>
Mula sa langit na inyong luklukan, ang bundok ay inyong pinapaulanan. At dahil sa inyong ginawa, tumatanggap ang mundo ng pagpapala. 

<sup>14</sup>
Pinatutubo nʼyo ang mga damo para sa mga hayop, at ang mga tanim ay para sa mga tao upang silaʼy may maani at makain – 

<sup>15</sup>
may alak na maiinom na magpapasaya sa kanila, may langis na pampakinis ng mukha, at may tinapay na makapagpapalakas sa kanila. 

<sup>16</sup>
Nadidiligang mabuti ang inyong mga punongkahoy, ang puno ng sedro sa Lebanon na kayo rin ang nagtanim. 

<sup>17</sup>
Doon nagpupugad ang mga ibon, at ang mga tagak ay tumatahan sa mga puno ng abeto. 

<sup>18</sup>
Ang kambing-gubat ay nakatira sa matataas na kabundukan. Ang mga hayop na badyer ay naninirahan sa mababatong lugar. 

<sup>19</sup>
Nilikha nʼyo ang buwan bilang tanda ng panahon; at ang araw namaʼy lumulubog sa oras na inyong itinakda. 

<sup>20</sup>
Nilikha nʼyo ang kadiliman na tinawag na gabi; at kung gabiʼy gumagala ang maraming hayop sa kagubatan. 

<sup>21</sup>
Umaatungal ang mga leon habang naghahanap ng kanilang makakain na sa inyo nagmumula. 

<sup>22</sup>
At pagsapit ng umaga, bumabalik sila sa kanilang mga lungga, at doon nagpapahinga. 

<sup>23</sup>
Ang mga tao naman ay lumalabas papunta sa kanilang gawain, at nagtatrabaho hanggang takip-silim. 

<sup>24</sup>
Kay dami ng inyong mga ginawa, Panginoon. Nilikha nʼyo ang lahat ayon sa inyong karunungan. Ang buong mundo ay puno ng inyong nilikha. 

<sup>25</sup>
Ang dagat ay napakalawak, at hindi mabilang ang inyong mga nilalang dito, may malalaki at maliliit. 

<sup>26</sup>
Ang mga barko ay parooʼt parito sa karagatan, at doon din lumalangoy-langoy ang nilikha nʼyong dragon na Leviatan. 

<sup>27</sup>
Lahat ng inyong nilikha ay umaasa sa inyo ng kanilang pagkain, sa oras na kanilang kailanganin. 

<sup>28</sup>
Binibigyan nʼyo sila ng pagkain at kinakain nila ito, at silaʼy nabubusog. 

<sup>29</sup>
Ngunit kung pababayaan nʼyo sila, matatakot sila; at kapag binawi nʼyo ang kanilang buhay, silaʼy mamamatay at babalik sa lupa. 

<sup>30</sup>
Nalilikha sila kapag binigyan mo ng hininga, at sa ganoong paraan, binibigyan nʼyo ng bagong nilalang ang mundo. 

<sup>31</sup>
Panginoon, sana ay magpatuloy ang inyong kaluwalhatian magpakailanman. Sanaʼy magalak kayo sa lahat ng inyong nilikha. 

<sup>32</sup>
Nayayanig ang mundo kapag inyong tinitingnan. Kapag hinipo nʼyo ang bundok, itoʼy umuusok. 

<sup>33</sup>
Aawit ako sa Panginoon habang nabubuhay. Aawit ako ng papuri sa aking Dios habang may hininga. 

<sup>34</sup>
Sanaʼy matuwa siya sa aking pagbubulay-bulay. Akoʼy magagalak sa Panginoon. 

<sup>35</sup>
Lipulin sana ang masasama, at ang mga makasalanan sa mundo ay tuluyan nang mawala. Pupurihin ko ang Panginoon. Purihin ang Panginoon!