<sup>1</sup>
Kumilos sana ang Dios, at ikalat ang kanyang mga kaaway. Magsitakas na sana palayo silang mga galit sa kanya. 

<sup>2</sup>
Itaboy sana sila ng Dios gaya ng usok na tinatangay ng hangin. Mamatay sana sa harapan niya ang mga masasama, gaya ng kandilang natutunaw sa apoy. 

<sup>3</sup>
Ngunit ang matutuwid ay sisigaw sa galak sa kanyang harapan. 

<sup>4</sup>
Awitan ninyo ang Dios, awitan ninyo siya ng mga papuri. Purihin nʼyo siya, na siyang may hawak sa mga ulap. Ang kanyang pangalan ay Panginoon. Magalak kayo sa kanyang harapan! 

<sup>5</sup>
Ang Dios na tumatahan sa kanyang banal na templo ang nangangalaga sa mga ulila at tagapagtanggol ng mga biyuda. 

<sup>6</sup>
Ibinibigay niya sa isang pamilya ang sinumang nag-iisa sa buhay. Pinalalaya rin niya ang mga binihag nang walang kasalanan at binibigyan sila ng masaganang buhay. Ngunit ang mga suwail, sa mainit at tigang na lupa maninirahan. 

<sup>7</sup>
O Dios, nang pangunahan nʼyo sa paglalakbay sa ilang ang inyong mga mamamayan, 

<sup>8</sup>
nayanig ang lupa at bumuhos ang ulan sa inyong harapan, O Dios ng Israel na nagpahayag sa Sinai. 

<sup>9</sup>
Nagpadala kayo ng masaganang ulan at ang lupang tigang na ipinamana nʼyo sa inyong mga mamamayan ay naginhawahan. 

<sup>10</sup>
Doon sila nanirahan, at sa inyong kagandahang-loob ay binigyan nʼyo ang mga mahihirap ng kanilang mga pangangailangan. 

<sup>11</sup>
Panginoon, nagpadala kayo ng mensahe, at itoʼy ibinalita ng maraming kababaihan: 

<sup>12</sup>
"Nagsisitakas ang mga hari at ang kanilang mga hukbo! Ang mga naiwan nilang kayamanan ay pinaghati-hatian ng mga babae ng Israel. 

<sup>13</sup>
Kahit na ang mga tagapag-alaga ng hayop ay nakakuha ng mga naiwang bagay gaya ng imahen ng kalapati, na ang mga pakpak ay nababalutan ng pilak at ang dulo nito ay nababalutan ng purong ginto." 

<sup>14</sup>
Nang ikalat ng makapangyarihang Dios ang mga haring iyon, pinaulanan niya ng yelo ang lugar ng Zalmon. 

<sup>15</sup>
Napakataas at napakaganda ng bundok ng Bashan; maraming taluktok ang bundok na ito. 

<sup>16</sup>
Ngunit bakit ito nainggit sa bundok ng Zion na pinili ng Dios bilang maging tahanan niya magpakailanman? 

<sup>17</sup>
Dumating ang Panginoong Dios sa kanyang templo mula sa Sinai kasama ang libu-libo niyang karwahe. 

<sup>18</sup>
Nang umakyat siya sa mataas na lugar, marami siyang dinalang bihag. Tumanggap siya ng regalo mula sa mga tao, pati na sa mga naghimagsik sa kanya. At doon maninirahan ang Panginoong Dios. 

<sup>19</sup>
Purihin ang Panginoon, ang Dios na ating Tagapagligtas na tumutulong sa ating mga suliranin sa bawat araw. 

<sup>20</sup>
Ang ating Dios ang siyang Dios na nagliligtas! Siya ang Panginoong Dios na nagliligtas sa atin sa kamatayan. 

<sup>21</sup>
Tiyak na babasagin ng Dios ang ulo ng kanyang mga kaaway na patuloy sa pagkakasala. 

<sup>22</sup>
Sinabi ng Panginoon, "Pababalikin ko ang aking mga kaaway mula sa Bashan; pababalikin ko sila mula sa kailaliman ng dagat, 

<sup>23</sup>
upang patayin sila at tapak-tapakan ninyo ang kanilang dugo at magsasawa ang inyong mga aso sa paghimod ng kanilang dugo." 

<sup>24</sup>
O Dios na aking Hari, nakita ng lahat ang inyong parada ng tagumpay papunta sa inyong templo. 

<sup>25</sup>
Nasa unahan ang mga mang-aawit at nasa hulihan ang mga tumutugtog; at sa gitna naman ay ang mga babaeng tumutugtog ng tamburin. 

<sup>26</sup>
Sumisigaw sila, "Purihin ang Dios sa inyong mga pagtitipon! Purihin ninyo ang Panginoon, kayong mula sa lahi ng Israel." 

<sup>27</sup>
Nauuna ang maliit na lahi ni Benjamin, kasunod ang mga pinuno ng Juda kasama ang kanilang lahi, at sinusundan ng mga pinuno ng Zebulun at Naftali. 

<sup>28</sup>
O Dios, ipakita nʼyo ang inyong kapangyarihan, katulad ng ginawa nʼyo sa amin noon. 

<sup>29</sup>
Dahil sa inyong templo sa Jerusalem magkakaloob ng mga regalo ang mga hari para sa inyo. 

<sup>30</sup>
Sawayin nʼyo ang bansang kaaway na parang mabagsik na hayop sa talahiban. Pati na rin ang mga taong tila mga torong kasama ng mga guya hanggang sa silaʼy sumuko at maghandog ng kanilang mga pilak sa inyo. Ikalat nʼyo ang mga taong natutuwa kapag may digmaan. 

<sup>31</sup>
Magpapasakop ang mga taga-Egipto sa inyo. Ang mga taga-Etiopia ay magmamadaling magbigay ng kaloob sa inyo. 

<sup>32</sup>
Umawit kayo sa Dios, kayong mga mamamayan ng mga kaharian sa mundo. Umawit kayo ng mga papuri sa Panginoon, 

<sup>33</sup>
na naglalakbay sa kalangitan mula pa nang pasimula. Pakinggan ninyo ang kanyang dumadagundong na tinig. 

<sup>34</sup>
Ipahayag ninyo ang kapangyarihan ng Dios na naghahari sa buong Israel. Ang kalangitan ang nagpapakita ng kanyang kapangyarihan. 

<sup>35</sup>
Kahanga-hanga ang Dios ng Israel habang siyaʼy lumalabas sa kanyang banal na tahanan. Binibigyan niya ng kapangyarihan at kalakasan ang kanyang mga mamamayan. Purihin ang Dios!