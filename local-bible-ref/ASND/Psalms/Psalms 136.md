<sup>1</sup>
Magpasalamat kayo sa Panginoon, dahil siyaʼy mabuti. Ang pag-ibig niyaʼy walang hanggan. 

<sup>2</sup>
Magpasalamat kayo sa kanya na Dios ng mga dios. Ang pag-ibig niyaʼy walang hanggan. 

<sup>3</sup>
Magpasalamat kayo sa Panginoon ng mga panginoon. Ang pag-ibig niyaʼy walang hanggan. 

<sup>4</sup>
Siya lang ang gumagawa ng kahanga-hangang mga himala. Ang pag-ibig niyaʼy walang hanggan. 

<sup>5</sup>
Sa pamamagitan ng kanyang karunungan, ginawa niya ang kalangitan. Ang pag-ibig niyaʼy walang hanggan. 

<sup>6</sup>
Inilatag niya ang lupa sa ibabaw ng tubig. Ang pag-ibig niyaʼy walang hanggan. 

<sup>7</sup>
Ginawa niya ang araw at ang buwan. Ang pag-ibig niyaʼy walang hanggan. 

<sup>8</sup>
Ginawa niya ang araw upang magbigay liwanag kung araw. Ang pag-ibig niyaʼy walang hanggan. 

<sup>9</sup>
Ginawa niya ang buwan at mga bituin upang magbigay liwanag kung gabi. Ang pag-ibig niyaʼy walang hanggan. 

<sup>10</sup>
Pinatay niya ang mga panganay na anak ng mga Egipcio. Ang pag-ibig niyaʼy walang hanggan. 

<sup>11</sup>
Inilabas niya ang mga taga-Israel sa Egipto. Ang pag-ibig niyaʼy walang hanggan. 

<sup>12</sup>
Inilabas niya sila sa pamamagitan ng kanyang kapangyarihan. Ang pag-ibig niyaʼy walang hanggan. 

<sup>13</sup>
Hinawi niya ang Dagat na Pula. Ang pag-ibig niyaʼy walang hanggan. 

<sup>14</sup>
At pinatawid niya sa gitna nito ang mga taga-Israel. Ang pag-ibig niyaʼy walang hanggan. 

<sup>15</sup>
Ngunit nilunod niya roon ang Faraon at ang kanyang mga kawal. Ang pag-ibig niyaʼy walang hanggan. 

<sup>16</sup>
Pinatnubayan niya ang kanyang mga mamamayan sa ilang. Ang pag-ibig niyaʼy walang hanggan. 

<sup>17</sup>
Nilipol niya ang makapangyarihang mga hari. Ang pag-ibig niyaʼy walang hanggan. 

<sup>18</sup>
Pinatay niya ang mga dakilang hari. Ang pag-ibig niyaʼy walang hanggan. 

<sup>19</sup>
Pinatay niya si Sihon na hari ng Amoreo. Ang pag-ibig niyaʼy walang hanggan. 

<sup>20</sup>
Pinatay din niya si Haring Og ng Bashan. Ang pag-ibig niyaʼy walang hanggan. 

<sup>21</sup>
Ibinigay niya ang kanilang lupain sa kanyang mga mamamayan bilang pamana. Ang pag-ibig niyaʼy walang hanggan. 

<sup>22</sup>
At ang lupaing itoʼy naging pag-aari ng mga mamamayan ng Israel na kanyang mga lingkod. Ang pag-ibig niyaʼy walang hanggan. 

<sup>23</sup>
Sa ating abang kalagayan, hindi niya tayo kinalimutan. Ang pag-ibig niyaʼy walang hanggan. 

<sup>24</sup>
Iniligtas niya tayo sa ating mga kaaway. Ang pag-ibig niyaʼy walang hanggan. 

<sup>25</sup>
Binigyan niya ng pagkain ang lahat niyang nilalang. Ang pag-ibig niyaʼy walang hanggan. 

<sup>26</sup>
Magpasalamat tayo sa Dios na nasa langit. Ang pag-ibig niyaʼy walang hanggan.