<sup>1</sup>
O Dios, hanggang kailan mo kami itatakwil? Bakit kayo nagagalit sa mga taong inyong kinakalinga? 

<sup>2</sup>
Alalahanin nʼyo ang mga mamamayan na inyong pinili, ang lahing tinubos nʼyo, mula pa noong una at ginawa nʼyong pinakatangi-tanging kayamanan. Alalahanin nʼyo rin ang bundok ng Zion na inyong tahanan. 

<sup>3</sup>
Puntahan nʼyo ang lugar na sira pa rin hanggang ngayon; tingnan nʼyo kung paanong sinira ng mga kaaway ang lahat sa templo. 

<sup>4</sup>
Sumigaw sila sa loob ng inyong templo. Nagtaas pa sila roon ng mga bandila bilang simbolo ng kanilang tagumpay. 

<sup>5</sup>
Sinibak nila ang templo na parang pumuputol ng punongkahoy sa gubat gamit ang palakol. 

<sup>6</sup>
Winasak nila ang mga inukit na mga kagamitan sa pamamagitan ng mga palakol. 

<sup>7</sup>
Nilapastangan at sinunog nila ang inyong tahanan. 

<sup>8</sup>
Sinabi nila sa kanilang sarili, "Lipulin natin silang lahat!" Sinunog nila ang lahat ng lugar na pinagsasambahan sa inyo, O Dios. 

<sup>9</sup>
Wala nang palatandaan na kasama namin kayo. Wala nang propetang naiwan at walang nakakaalam kung hanggang kailan matatapos ang mga nangyayaring ito sa amin. 

<sup>10</sup>
O Dios, hanggang kailan kayo kukutyain ng aming mga kaaway? Papayagan nʼyo ba silang lapastanganin ang inyong pangalan habang buhay? 

<sup>11</sup>
Bakit wala kayong ginagawa? Kumilos na kayo! Puksain nʼyo na sila! 

<sup>12</sup>
Kayo, O Dios, ang aming Hari mula pa noong una. Paulit-ulit nʼyo nang iniligtas ang mga tao sa mundo. 

<sup>13</sup>
Hinati nʼyo ang dagat sa pamamagitan ng inyong kapangyarihan at dinurog ang ulo ng mga dambuhalang hayop sa dagat. 

<sup>14</sup>
Dinurog nʼyo ang ulo ng dragon na Leviatan at ipinakain ang bangkay nito sa mga hayop sa ilang. 

<sup>15</sup>
Kayo ang nagpapadaloy ng mga bukal at mga batis, at ang ilog na hindi natutuyo ay pinapatuyo ninyo. 

<sup>16</sup>
Kayo ang gumawa ng araw at ng gabi at naglagay ng araw at ng buwan sa kanilang kinalalagyan. 

<sup>17</sup>
Kayo rin ang naglagay ng mga hangganan sa mundo at lumikha ng tag-araw at taglamig. 

<sup>18</sup>
Alalahanin nʼyo Panginoon, kung paano kayo pinahiya at kinutya ng mga hangal na kaaway. Kung paano nilapastangan ng mga mangmang na ito ang inyong pangalan. 

<sup>19</sup>
Huwag nʼyong ibigay sa kanilang mga kaaway na parang mababangis na hayop ang inyong mga mamamayan na parang kalapati. Huwag nʼyong lubusang kalimutan ang inyong mga mamamayan na laging inaapi. 

<sup>20</sup>
Alalahanin nʼyo ang kasunduan ninyo sa amin, dahil laganap ang kalupitan sa madidilim na lugar ng lupaing ito. 

<sup>21</sup>
Huwag nʼyong payagang mapahiya ang mga mahihirap at nangangailangan. Purihin sana nila kayo. 

<sup>22</sup>
Sige na po, O Dios, ipagtanggol nʼyo ang inyong karangalan. Alalahanin nʼyo kung paano kayo laging hinihiya ng mga hangal na ito. 

<sup>23</sup>
Huwag nʼyong balewalain ang walang tigil na paghiyaw ng inyong mga kaaway upang ipakita ang kanilang galit.