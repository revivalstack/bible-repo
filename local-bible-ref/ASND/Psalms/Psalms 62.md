<sup>1</sup>
Sa Dios lang ako may kapahingahan; ang kaligtasan koʼy nagmumula sa kanya. 

<sup>2</sup>
Siya lang ang aking batong kanlungan at kaligtasan. Siya ang aking tanggulan, kaya ligtas ako sa kapahamakan. 

<sup>3</sup>
Kayong mga kaaway ko, hanggang kailan kayo sasalakay upang akoʼy patayin? Tulad koʼy pader na malapit nang magiba at bakod na malapit nang matumba. 

<sup>4</sup>
Gusto lamang ninyong maalis ako sa aking mataas na katungkulan. Tuwang-tuwa kayo sa pagsisinungaling. Kunwariʼy pinupuri ninyo ako ngunit sa puso ninyoʼy isinusumpa ako. 

<sup>5</sup>
Sa Dios ko lang matatamo ang kapahingahan dahil binibigyan niya ako ng pag-asa. 

<sup>6</sup>
Siya lang ang aking batong kanlungan at kaligtasan. Siya ang aking tanggulan kaya ligtas ako sa kapahamakan. 

<sup>7</sup>
Nasa Dios ang aking kaligtasan at karangalan. Siya ang matibay kong batong kanlungan. Siya ang nag-iingat sa akin. 

<sup>8</sup>
Kayong mga mamamayan ng Dios, magtiwala kayo sa kanya sa lahat ng oras! Sabihin sa kanya ang lahat ng inyong suliranin, dahil siya ang nag-iingat sa atin. 

<sup>9</sup>
Ang tao, dakila man o mangmang, ay hindi mapagkakatiwalaan. Pareho lang silang walang kabuluhan. Magaan pa sila kaysa sa hangin kapag tinimbang. 

<sup>10</sup>
Huwag kayong umasa sa perang nakuha sa pangingikil at pagnanakaw. Dumami man ang inyong kayamanan, huwag ninyo itong mahalin. 

<sup>11</sup>
Hindi lang isang beses kong narinig na sinabi ng Dios na nasa kanya ang kapangyarihan 

<sup>12</sup>
at tapat ang kanyang pag-ibig. Tiyak na gagantimpalaan ng Panginoon ang tao ayon sa kanyang mga ginawa.