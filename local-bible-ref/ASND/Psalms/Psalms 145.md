<sup>1</sup>
Ako ay magpupuri sa inyo, aking Dios at Hari. Pupurihin ko kayo magpakailanman. 

<sup>2</sup>
Pupurihin ko kayo araw-araw, at itoʼy gagawin ko magpakailanman. 

<sup>3</sup>
Panginoon, kayoʼy makapangyarihan at karapat-dapat na purihin. Ang inyong kadakilaan ay hindi kayang unawain. 

<sup>4</sup>
Ang bawat salinlahi ay magsasabi sa susunod na salinlahi ng tungkol sa inyong makapangyarihang gawa. 

<sup>5</sup>
Pagbubulay-bulayan ko ang inyong kadakilaan at kapangyarihan, at ang inyong kahanga-hangang mga gawa. 

<sup>6</sup>
Ipamamalita ng mga tao ang inyong kapangyarihan at kahanga-hangang mga gawa, at ipamamalita ko rin ang inyong kadakilaan. 

<sup>7</sup>
Ipamamalita nila ang katanyagan ng inyong kabutihan, at aawit sila nang may kagalakan tungkol sa inyong katuwiran. 

<sup>8</sup>
Panginoon, kayoʼy mahabagin at matulungin; hindi madaling magalit at sagana sa pagmamahal. 

<sup>9</sup>
Panginoon, mabuti kayo sa lahat; nagmamalasakit kayo sa lahat ng inyong nilikha. 

<sup>10</sup>
Pasasalamatan kayo, Panginoon, ng lahat ng inyong nilikha; pupurihin kayo ng inyong mga tapat na mamamayan. 

<sup>11</sup>
Ipamamalita nila ang inyong kapangyarihan at ang kadakilaan ng inyong paghahari, 

<sup>12</sup>
upang malaman ng lahat ang inyong dakilang mga gawa at ang kadakilaan ng inyong paghahari. 

<sup>13</sup>
Ang inyong paghahari ay magpakailanman. Panginoon, tapat kayo sa inyong mga pangako, at mapagmahal kayo sa lahat ng inyong nilikha. 

<sup>14</sup>
Tinutulungan nʼyo ang mga dumaranas ng kahirapan, at pinalalakas ang mga nanghihina. 

<sup>15</sup>
Ang lahat ng nilalang na may buhay ay umaasa sa inyo, at binibigyan nʼyo sila ng pagkain sa panahong kailangan nila. 

<sup>16</sup>
Sapat ang inyong ibinibigay at silaʼy lubos na nasisiyahan. 

<sup>17</sup>
Panginoon, matuwid kayo sa lahat ng inyong pamamaraan, at matapat sa lahat ng inyong ginagawa. 

<sup>18</sup>
Kayoʼy malapit sa lahat ng tapat na tumatawag sa inyo. 

<sup>19</sup>
Ibinibigay nʼyo ang nais ng mga taong may takot sa inyo; pinapakinggan nʼyo ang kanilang mga daing at inililigtas nʼyo sila. 

<sup>20</sup>
Binabantayan nʼyo ang mga umiibig sa inyo, ngunit ang masasama ay lilipulin ninyo. 

<sup>21</sup>
Pupurihin ko kayo, Panginoon! Ang lahat ng nilikha ay magpupuri sa inyo magpakailanman.