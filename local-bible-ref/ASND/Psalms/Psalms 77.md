<sup>1</sup>
Tumawag ako nang malakas sa Dios. Tumawag ako sa kanya upang akoʼy kanyang mapakinggan. 

<sup>2</sup>
Sa panahon ng kahirapan, nananalangin ako sa Panginoon. Pagsapit ng gabi nananalangin akong nakataas ang aking mga kamay, at hindi ako napapagod, ngunit wala pa rin akong kaaliwan. 

<sup>3</sup>
Kapag naaalala ko ang Dios, napapadaing ako at para bang nawawalan na ng pag-asa. 

<sup>4</sup>
Hindi niya ako pinatutulog, hindi ko na alam ang aking sasabihin, dahil balisang-balisa ako. 

<sup>5</sup>
Naaalala ko ang mga araw at taong lumipas. 

<sup>6</sup>
Naaalala ko ang mga panahong umaawit ako sa gabi. Nagbubulay-bulay ako at tinatanong ang aking sarili: 

<sup>7</sup>
"Habang buhay na ba akong itatakwil ng Panginoon? Hindi na ba siya malulugod sa akin? 

<sup>8</sup>
Nawala na ba talaga ang pag-ibig niya para sa akin? Ang kanyang pangako ba ay hindi na niya tutuparin? 

<sup>9</sup>
Nakalimutan na ba niyang maging maawain? Dahil ba sa kanyang galit kaya nawala na ang kanyang habag?" 

<sup>10</sup>
At sinabi ko, "Ang pinakamasakit para sa akin ay ang malamang hindi na tumutulong ang Kataas-taasang Dios." 

<sup>11</sup>
Panginoon, aalalahanin ko ang inyong mga gawa. Gugunitain ko ang mga himalang ginawa nʼyo noon. 

<sup>12</sup>
Iisipin ko at pagbubulay-bulayan ang lahat ng inyong mga dakilang gawa. 

<sup>13</sup>
O Dios, ibang-iba ang inyong mga pamamaraan. Wala nang ibang Dios na kasindakila ninyo. 

<sup>14</sup>
Kayo ang Dios na gumagawa ng mga himala. Ipinapakita nʼyo sa mga tao ang inyong kapangyarihan. 

<sup>15</sup>
Sa pamamagitan ng inyong kapangyarihan iniligtas nʼyo ang inyong mga mamamayan na mula sa lahi nina Jacob at Jose. 

<sup>16</sup>
Ang mga tubig, O Dios ay naging parang mga taong natakot at nanginig nang makita kayo. 

<sup>17</sup>
Mula sa mga ulap ay bumuhos ang ulan, kumulog sa langit at kumidlat kung saan-saan. 

<sup>18</sup>
Narinig ang kulog mula sa napakalakas na hangin; ang mga kidlat ay nagbigay-liwanag sa mundo, at nayanig ang buong daigdig. 

<sup>19</sup>
Tinawid nʼyo ang karagatang may malalaking alon, ngunit kahit mga bakas ng paa nʼyo ay hindi nakita. 

<sup>20</sup>
Sa pamamagitan nina Moises at Aaron, pinatnubayan nʼyo ang inyong mga mamamayan na parang mga tupa.