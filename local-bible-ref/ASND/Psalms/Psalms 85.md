<sup>1</sup>
Panginoon, naging mabuti kayo sa inyong lupain. Ibinalik nʼyo sa magandang kalagayan ang Israel. 

<sup>2</sup>
Pinatawad nʼyo ang kasamaan ng inyong mga mamamayan; inalis nʼyo ang lahat ng aming kasalanan. 

<sup>3</sup>
Inalis nʼyo na rin ang inyong matinding galit sa amin. 

<sup>4</sup>
Minsan pa, O Dios, na aming Tagapagligtas, ibalik nʼyo kami sa magandang kalagayan. Kalimutan nʼyo na ang inyong galit sa amin. 

<sup>5</sup>
Habang buhay na ba kayong magagalit sa amin, hanggang sa aming mga salinlahi? 

<sup>6</sup>
Hindi nʼyo na ba kami ibabalik sa magandang kalagayan upang kami ay magalak sa inyo? 

<sup>7</sup>
Panginoon, ipakita nʼyo sa amin ang inyong pag-ibig at kami ay iligtas. 

<sup>8</sup>
Pakikinggan ko ang sasabihin ng Panginoong Dios, dahil mangangako siya ng kapayapaan sa atin na kanyang mga tapat na mamamayan; iyan ay kung hindi na tayo babalik sa ating mga kamangmangan. 

<sup>9</sup>
Tunay na ililigtas niya ang may takot sa kanya, upang ipakita na ang kapangyarihan niya ay mananatili sa ating lupain. 

<sup>10</sup>
Ang pag-ibig at katapatan ay magkasama at ganoon din ang katarungan at kapayapaan. 

<sup>11</sup>
Ang katapatan ng tao sa mundo ay alam ng Dios sa langit, at ang katarungan ng Dios sa langit ay matatanggap ng tao sa mundo. 

<sup>12</sup>
Tiyak na ibibigay sa atin ng Panginoon ang mabuti at magkakaroon ng ani ang ating lupain. 

<sup>13</sup>
Ang katarungan ay parang tagapagbalita na mauunang dumating para ihanda ang daan ng Panginoon.