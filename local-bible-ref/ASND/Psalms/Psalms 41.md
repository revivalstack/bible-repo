<sup>1</sup>
Mapalad ang taong nagmamalasakit sa mga mahihirap. Tutulungan siya ng Panginoon sa panahon ng kaguluhan. 

<sup>2</sup>
Ipagtatanggol siya ng Panginoon, at iingatan ang kanyang buhay. Pagpapalain din siya sa lupain natin. At hindi siya isusuko sa kanyang mga kaaway. 

<sup>3</sup>
Tutulungan siya ng Panginoon kung siya ay may sakit, at pagagalingin siya sa kanyang karamdaman. 

<sup>4</sup>
Sinabi ko, "O Panginoon, nagkasala ako sa inyo. Maawa kayo sa akin, at pagalingin ako." 

<sup>5</sup>
Ang aking mga kaaway ay nagsasalita laban sa akin. Sinasabi nila, "Kailan pa ba siya mamamatay upang makalimutan na siya?" 

<sup>6</sup>
Kapag dumadalaw sila sa akin, nagkukunwari silang nangungumusta, pero nag-iipon lang pala sila ng masasabi laban sa akin. Kapag silaʼy lumabas na, ikinakalat nila ito. 

<sup>7</sup>
Ang lahat ng galit sa akin ay masama ang iniisip tungkol sa akin, at pinagbubulung-bulungan nila ito. 

<sup>8</sup>
Sinasabi nila, "Malala na ang karamdaman niyan, kaya hindi na iyan makakatayo!" 

<sup>9</sup>
Kahit ang pinakamatalik kong kaibigan na kasalo ko lagi sa pagkain at pinagkakatiwalaan – nagawa akong pagtaksilan! 

<sup>10</sup>
Ngunit kayo Panginoon, akoʼy inyong kahabagan. Pagalingin nʼyo ako upang makaganti na ako sa aking mga kaaway. 

<sup>11</sup>
Alam ko na kayoʼy nalulugod sa akin, dahil hindi ako natatalo ng aking mga kaaway. 

<sup>12</sup>
Dahil akoʼy taong matuwid, tinutulungan nʼyo ako at pinapanatili sa inyong presensya magpakailanman. 

<sup>13</sup>
Purihin ang Panginoon, ang Dios ng Israel, magpakailanman. Amen! Amen!