<sup>1</sup>
Panginoon, huwag nʼyong kalilimutan si David at ang lahat ng paghihirap na kanyang tiniis. 

<sup>2</sup>
Alalahanin nʼyo ang pangako niya sa inyo Panginoon, kayo na Makapangyarihang Dios ni Jacob. Ipinangako niya, 

<sup>3</sup>
"Hindi ako uuwi o mahihiga man sa aking higaan 

<sup>4</sup>
o matulog 

<sup>5</sup>
hanggaʼt hindi ako nakakakita ng lugar na matitirhan ng Panginoon, ang Makapangyarihang Dios ni Jacob." 

<sup>6</sup>
Nang kami ay nasa Efrata nabalitaan namin kung nasaan ang Kaban ng Kasunduan, at natagpuan namin ito sa kapatagan ng Jaar. 

<sup>7</sup>
Sinabi namin, "Pumunta tayo sa tirahan ng Panginoon, at sumamba tayo sa kanya sa harap ng kanyang trono." 

<sup>8</sup>
Sige na po Panginoon, pumunta na kayo sa inyong templo kasama ng Kaban ng Kasunduan na sagisag ng inyong kapangyarihan. 

<sup>9</sup>
Sanaʼy palaging mamuhay ng matuwid ang inyong mga pari, at umawit nang may kagalakan ang inyong mga tapat na mamamayan. 

<sup>10</sup>
Alang-alang kay David na inyong lingkod, huwag nʼyong itatakwil ang haring inyong hinirang. 

<sup>11</sup>
Nangako kayo noon kay David, at itoʼy tiyak na inyong tutuparin at hindi babawiin. Sinabi nʼyo, "Isa sa iyong angkan ang papalit sa iyo bilang hari. 

<sup>12</sup>
At kung ang mga hari na nagmula sa iyong angkan ay susunod sa aking kasunduan at mga turo sa kanila, ang kanilang mga anak ay maghahari rin magpakailanman." 

<sup>13</sup>
Hinangad at pinili ng Panginoon ang Zion na maging tahanan niya. Sinabi niya, 

<sup>14</sup>
"Ito ang aking tirahan magpakailanman; dito ako maninirahan dahil ito ang nais ko. 

<sup>15</sup>
Bibigyan ko ang Zion ng lahat niyang pangangailangan, at kahit ang mga mamamayan niyang dukha ay bubusugin ko ng pagkain. 

<sup>16</sup>
Ililigtas ko ang kanyang mga pari, at ang kanyang tapat na mamamayan ay aawit sa kagalakan. 

<sup>17</sup>
"Paghahariin ko sa Zion, ang haring mula sa angkan ni David, at gagawin ko siyang parang ilawang pumapatnubay sa mga tao. 

<sup>18</sup>
Hihiyain ko ang kanyang mga kaaway, ngunit pauunlarin ko ang kaharian niya."