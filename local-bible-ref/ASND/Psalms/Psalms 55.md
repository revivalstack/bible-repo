<sup>1</sup>
O Dios, dinggin nʼyo ang aking dalangin. Ang paghingi ko ng tulong ay bigyan nʼyo ng pansin. 

<sup>2</sup>
Pakinggan nʼyo ako at sagutin, naguguluhan ako sa aking mga suliranin. 

<sup>3</sup>
Nag-aalala na ako sa pananakot at pang-aapi ng aking mga kaaway. Dahil galit na galit sila, ginugulo nila ako at pinagbabantaan. 

<sup>4</sup>
Kumakabog ang dibdib ko sa takot na akoʼy mamatay. 

<sup>5</sup>
Nanginginig na ako sa sobrang takot. 

<sup>6</sup>
At nasabi ko ito: "Kung may pakpak lang ako tulad ng kalapati, lilipad ako at maghahanap ng mapagpapahingahan. 

<sup>7</sup>
Lilipad ako ng malayo at doon mananahan sa ilang. 

<sup>8</sup>
Maghahanap agad ako ng mapagtataguan para makaiwas sa galit ng aking mga kaaway na tulad ng malakas na hangin o bagyo." 

<sup>9</sup>
Panginoon, lituhin nʼyo ang aking mga kaaway at guluhin nʼyo ang kanilang mga pag-uusap. Dahil nakita ko ang karahasan at kaguluhan sa lungsod. 

<sup>10</sup>
Araw-gabi itong nangyayari. Ang lungsod ay puno ng kasamaan at kaguluhan. 

<sup>11</sup>
Laganap ang kasamaan at walang tigil ang pang-aapi at pandaraya sa mga lansangan. 

<sup>12</sup>
Matitiis ko kung ang kaaway ko ang kumukutya sa akin. Kung ang isang taong galit sa akin ang magmamalaki sa akin, maiiwasan ko siya. 

<sup>13</sup>
Ngunit mismong kagaya ko, kasama ko at kaibigan ko ang sa akin ay nangiinsulto. 

<sup>14</sup>
Dati, malapit kami sa isaʼt isa, at magkasama pa kaming pumupunta sa templo ng Dios. 

<sup>15</sup>
Sanaʼy mamatay na lang bigla ang aking mga kaaway. Sanaʼy malibing silang buhay sa lugar ng mga patay. Sapagkat ang kasamaan ay nasa puso nila at sa kanilang mga tahanan. 

<sup>16</sup>
Ngunit ako ay humihingi ng tulong sa Panginoong Dios, at inililigtas niya ako. 

<sup>17</sup>
Umaga, tanghali at gabi, dumadaing ako at nagbubuntong-hininga sa kanya, at akoʼy pinapakinggan niya. 

<sup>18</sup>
Ililigtas niya ako at iingatan sa aking pakikipaglaban, kahit napakarami ng aking mga kalaban. 

<sup>19</sup>
Pakikinggan ako ng Dios na naghahari magpakailanman, at ibabagsak niya ang aking mga kaaway. Dahil ang aking mga kaaway ay hindi nagbabago at walang takot sa Dios. 

<sup>20</sup>
Kinalaban ng dati kong kaibigan ang kanyang mga kaibigan; at hindi niya tinupad ang kanyang mga pangako. 

<sup>21</sup>
Malumanay at mahusay nga siyang magsalita, ngunit puno naman ng poot ang kanyang puso, at ang kanyang pananalita ay nakakasugat tulad ng matalim na espada. 

<sup>22</sup>
Ibigay mo sa Panginoon ang iyong mga alalahanin at aalagaan ka niya. Hindi niya pababayaan ang mga matuwid magpakailanman. 

<sup>23</sup>
Ngunit itatapon niya ang mga mamamatay-tao at ang mga mandaraya sa napakalalim na hukay bago mangalahati ang kanilang buhay. Ngunit ako, akoʼy magtitiwala sa kanya.