<sup>1</sup>
Panginoon, siniyasat nʼyo ako at kilalang-kilala. 

<sup>2</sup>
Nalalaman nʼyo kung ako ay nakaupo o nakatayo. Kahit na kayo ay nasa malayo, nalalaman nʼyo ang lahat ng aking iniisip. 

<sup>3</sup>
Nakikita nʼyo ako habang akoʼy nagpapahinga o nagtatrabaho. Ang lahat ng ginagawa ko ay nalalaman ninyo. 

<sup>4</sup>
Panginoon, hindi pa man ako nagsasalita ay alam nʼyo na ang aking sasabihin. 

<sup>5</sup>
Lagi ko kayong kasama, at kinakalinga nʼyo ako sa pamamagitan ng inyong kapangyarihan. 

<sup>6</sup>
Ang pagkakilala nʼyo sa akin ay tunay na kahanga-hanga; hindi ko kayang unawain. 

<sup>7</sup>
Paano ba ako makakaiwas sa inyong Espiritu? Saan ba ako makakapunta na wala kayo? 

<sup>8</sup>
Kung pupunta ako sa langit, nandoon kayo; kung pupunta ako sa lugar ng mga patay, nandoon din kayo. 

<sup>9</sup>
At kung pumunta man ako sa silangan o tumira sa pinakamalayong lugar sa kanluran, 

<sup>10</sup>
kayo ay naroon din upang akoʼy inyong patnubayan at tulungan. 

<sup>11</sup>
Maaaring mapakiusapan ko ang dilim na itago ako, o ang liwanag sa paligid ko na maging gabi; 

<sup>12</sup>
kaya lang, kahit ang kadiliman ay hindi madilim sa inyo, Panginoon, at ang gabi ay parang araw. Dahil para sa inyo, pareho lang ang dilim at ang liwanag. 

<sup>13</sup>
Kilala nʼyo ako, dahil kayo ang lumikha sa akin. Kayo ang humugis sa akin sa sinapupunan ng aking ina. 

<sup>14</sup>
Pinupuri ko kayo dahil kahanga-hanga ang pagkakalikha nʼyo sa akin. Nalalaman ko na ang inyong mga gawa ay tunay na kahanga-hanga. 

<sup>15</sup>
Nakita nʼyo ang aking mga buto nang akoʼy lihim na hugisin sa loob ng sinapupunan ng aking ina. 

<sup>16</sup>
Nakita nʼyo na ako, hindi pa man ako isinisilang. Ang itinakdang mga araw na akoʼy mabubuhay ay nakasulat na sa aklat nʼyo bago pa man mangyari. 

<sup>17</sup>
O Dios, hindi ko lubos maintindihan ang mga iniisip nʼyo; itoʼy tunay na napakarami. 

<sup>18</sup>
Kung bibilangin ko ito, mas marami pa kaysa sa buhangin. Sa aking paggising, akoʼy nasa inyo pa rin. 

<sup>19</sup>
O Dios, patayin nʼyo sana ang masasama! Lumayo sana sa akin ang mga mamamatay-tao! 

<sup>20</sup>
Nagsasalita sila ng masama laban sa inyo. Binabanggit nila ang inyong pangalan sa walang kabuluhan. 

<sup>21</sup>
Panginoon, kinamumuhian ko ang mga namumuhi sa inyo. Kinasusuklaman ko ang mga kumakalaban sa inyo. 

<sup>22</sup>
Labis ko silang kinamumuhian; ibinibilang ko silang mga kaaway. 

<sup>23</sup>
O Dios, siyasatin nʼyo ako, upang malaman nʼyo ang nasa puso ko. Subukin nʼyo ako, at alamin ang aking mga iniisip. 

<sup>24</sup>
Tingnan nʼyo kung ako ay may masamang pag-uugali, at patnubayan nʼyo ako sa daang dapat kong tahakin magpakailanman.