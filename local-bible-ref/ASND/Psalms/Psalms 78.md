<sup>1</sup>
Mga kababayan, ang mga turo ko始y inyong pakinggan. 

<sup>2</sup>
Tuturuan ko kayo sa pamamagitan ng kasaysayan. Sasabihin ko sa inyo ang mga lihim na katotohanan ng nakaraan. 

<sup>3</sup>
Napakinggan na natin ito at nalaman. Sinabi ito sa atin ng ating mga ninuno. 

<sup>4</sup>
Huwag natin itong ilihim sa ating mga anak; sabihin din natin ito sa mga susunod na salinlahi. Sabihin natin sa kanila ang kapangyarihan ng Panginoon at ang mga kahanga-hanga niyang gawa. 

<sup>5</sup>
Ibinigay niya ang kanyang mga kautusan sa mga mamamayan ng Israel na mula sa lahi ni Jacob. Iniutos niya sa ating mga ninuno na ituro ito sa kanilang mga anak, 

<sup>6</sup>
upang malaman din ito ng mga susunod na lahi at nang ituro rin nila ito sa kanilang mga anak. 

<sup>7</sup>
Sa ganitong paraan, magtitiwala sila sa Dios at hindi nila makakalimutan ang kanyang ginawa, at susundin nila ang kanyang mga utos, 

<sup>8</sup>
upang hindi sila maging katulad ng kanilang mga ninuno na matitigas ang ulo, suwail, hindi lubos ang pagtitiwala sa Dios, at hindi tapat sa kanya. 

<sup>9</sup>
Tulad ng mga taga-Efraim, bagama始t may mga pana sila, pero sa oras naman ng labanan ay nagsisipag-atrasan. 

<sup>10</sup>
Hindi nila sinunod ang kasunduan nila sa Dios, maging ang kanyang mga utos. 

<sup>11</sup>
Nakalimutan na nila ang mga kahanga-hanga niyang ginawa na ipinakita niya sa kanila. 

<sup>12</sup>
Gumawa ang Dios ng mga himala roon sa Zoan sa lupain ng Egipto at nakita ito ng ating mga ninuno. 

<sup>13</sup>
Hinawi niya ang dagat at pinadaan sila roon; ginawa niyang tila magkabilang pader ang tubig. 

<sup>14</sup>
Sa araw ay pinapatnubayan niya sila sa pamamagitan ng ulap, at sa gabi naman ay sa pamamagitan ng liwanag ng apoy. 

<sup>15</sup>
Biniyak niya ang mga bato sa ilang at dumaloy ang tubig at binigyan sila ng maraming inumin mula sa kailaliman ng lupa. 

<sup>16</sup>
Pinalabas niya ang tubig mula sa bato at ang tubig ay umagos gaya ng ilog. 

<sup>17</sup>
Ngunit ang ating mga ninuno ay patuloy na nagkasala sa kanya. Naghimagsik sila sa Kataas-taasang Dios doon sa ilang. 

<sup>18</sup>
Sinadya nilang subukin ang Dios upang hingin ang mga pagkaing gusto nila. 

<sup>19</sup>
Kinutya nila ang Dios nang sabihin nilang, "Makakapaghanda ba ang Dios ng pagkain dito sa ilang? 

<sup>20</sup>
Oo nga始t umagos ang tubig nang hampasin niya ang bato, ngunit makapagbibigay din ba siya ng tinapay at karne sa atin?" 

<sup>21</sup>
Kaya nang marinig ito ng Panginoon nagalit siya sa kanila. Nag-apoy sa galit ang Panginoon laban sa lahi ni Jacob, 

<sup>22</sup>
dahil wala silang pananampalataya sa kanya, at hindi sila nagtitiwala na ililigtas niya sila. 

<sup>23</sup>
Ganoon pa man, iniutos niyang bumukas ang langit, 

<sup>24</sup>
at pinaulanan sila ng pagkain na tinatawag na manna. Ibinigay ito sa kanila upang kainin. 

<sup>25</sup>
Kinain nila ang pagkain ng mga anghel, at binigyan sila nito ng Dios hangga始t gusto nila. 

<sup>26</sup>
Pinaihip niya ang hangin mula sa silangan at sa timog sa pamamagitan ng kanyang kapangyarihan. 

<sup>27</sup>
Pinaulanan din sila ng napakaraming ibon, na kasindami ng buhangin sa tabing-dagat. 

<sup>28</sup>
Pinadapo niya ang mga ito sa palibot ng kanilang mga tolda sa kampo. 

<sup>29</sup>
Kaya kumain sila hanggang sa mabusog, dahil ibinigay sa kanila ng Dios ang gusto nila. 

<sup>30</sup>
Ngunit habang kumakain sila at nagpapakabusog, 

<sup>31</sup>
nagalit ang Dios sa kanila. Pinatay niya ang makikisig na mga kabataan ng Israel. 

<sup>32</sup>
Sa kabila ng lahat ng ginawa ng Dios sa kanila, nagpatuloy pa rin sila sa pagkakasala. Kahit na gumawa siya ng mga himala, hindi pa rin sila naniwala. 

<sup>33</sup>
Kaya agad niyang winakasan ang buhay nila sa pamamagitan ng biglaang pagdating ng kapahamakan. 

<sup>34</sup>
Nang patayin ng Dios ang ilan sa kanila, ang mga natira ay lumapit na sa kanya, nagsisi at nagbalik-loob sa kanya. 

<sup>35</sup>
At naalala nila na ang Kataas-taasang Dios ang kanilang Bato na kanlungan at Tagapagligtas. 

<sup>36</sup>
Nagpuri sila sa kanya, ngunit sa bibig lang, kaya sinungaling sila. 

<sup>37</sup>
Hindi sila tapat sa kanya at sa kanilang kasunduan. 

<sup>38</sup>
Ngunit naawa pa rin ang Dios sa kanila, pinatawad ang mga kasalanan nila at hindi sila nilipol. Maraming beses niyang pinigil ang kanyang galit kahit napakatindi na ng kanyang poot. 

<sup>39</sup>
Naisip niyang mga tao lang sila, parang hangin na dumadaan at biglang nawawala. 

<sup>40</sup>
Madalas silang maghimagsik sa Dios doon sa ilang at pinalungkot nila siya. 

<sup>41</sup>
Paulit-ulit nilang sinubok ang Dios; ginalit nila ang Banal na Dios ng Israel. 

<sup>42</sup>
Kinalimutan nila ang kanyang kapangyarihan na ipinakita noong iniligtas niya sila mula sa kanilang mga kaaway, 

<sup>43</sup>
pati ang mga ginawa niyang mga himala at mga kahanga-hangang gawa roon sa Zoan sa lupain ng Egipto. 

<sup>44</sup>
Ginawa niyang dugo ang mga ilog sa Egipto, at dahil dito wala silang mainom. 

<sup>45</sup>
Nagpadala rin siya ng napakaraming langaw upang parusahan sila, at mga palaka upang pinsalain sila. 

<sup>46</sup>
Ipinakain niya sa mga balang ang kanilang mga pananim at mga ani. 

<sup>47</sup>
Sinira niya ang kanilang mga tanim na ubas at mga punong sikomoro sa pamamagitan ng pagpapaulan ng yelo. 

<sup>48</sup>
Pinagpapatay niya ang kanilang mga hayop sa pamamagitan ng kidlat at pag-ulan ng malalaking yelo. 

<sup>49</sup>
Dahil sa napakatinding poot at galit niya sa kanila, nagpadala rin siya ng mga anghel upang ipahamak sila. 

<sup>50</sup>
Hindi pinigilan ng Dios ang kanyang poot. Hindi niya sila iniligtas sa kamatayan. Sa halip ay pinatay sila sa pamamagitan ng mga salot. 

<sup>51</sup>
Pinatay niyang lahat ang mga panganay na lalaki sa Egipto na siyang lugar ng lahi ni Ham. 

<sup>52</sup>
Ngunit inilabas niya sa Egipto ang kanyang mga mamamayan na katulad ng mga tupa at pinatnubayan sila na parang kanyang kawan sa ilang. 

<sup>53</sup>
Pinatnubayan niya sila, kaya hindi sila natakot. Ngunit ang mga kaaway nila ay nalunod sa dagat. 

<sup>54</sup>
Dinala sila ng Dios sa lupain na kanyang pinili, doon sa kabundukan na kinuha niya sa pamamagitan ng kanyang kapangyarihan. 

<sup>55</sup>
Itinaboy niya ang lahat ng naninirahan doon, at hinati-hati ang lupain sa mga lahi ng Israel para maging pag-aari nila at maging tirahan. 

<sup>56</sup>
Ngunit sinubok pa rin nila ang Kataas-taasang Dios, naghimagsik sila at hindi sumunod sa kanyang mga utos. 

<sup>57</sup>
Tumalikod sila sa Dios kagaya ng kanilang mga ninuno. Tulad sila ng isang sirang pana na hindi mapagkakatiwalaan. 

<sup>58</sup>
Pinanibugho nila ang Dios at ginalit dahil sa mga dios-diosan sa mga sambahan sa matataas na lugar. 

<sup>59</sup>
Alam ng Dios ang ginawa ng mga Israelita, kaya nagalit siya at itinakwil sila nang lubusan. 

<sup>60</sup>
Iniwanan niya ang kanyang tolda sa Shilo, kung saan siya nananahan dito sa mundo. 

<sup>61</sup>
Hinayaan niyang agawin ng mga kaaway ang Kahon ng Kasunduan na simbolo ng kanyang kapangyarihan at kadakilaan. 

<sup>62</sup>
Nagalit siya sa kanyang mga mamamayan kaya ipinapatay niya sila sa kanilang mga kaaway. 

<sup>63</sup>
Sinunog ang kanilang mga binata, kaya walang mapangasawa ang kanilang mga dalaga. 

<sup>64</sup>
Namatay sa labanan ang kanilang mga pari, at ang mga naiwan nilang asawa ay hindi makapagluksa. 

<sup>65</sup>
Pagkatapos, parang nagising ang Panginoon mula sa kanyang pagkakahimlay; at para siyang isang malakas na tao na pinatapang ng alak. 

<sup>66</sup>
Itinaboy niya at pinaatras ang kanyang mga kaaway; inilagay niya sila sa walang hanggang kahihiyan. 

<sup>67</sup>
Itinakwil niya ang lahi ni Jose, hindi rin niya pinili ang lahi ni Efraim. 

<sup>68</sup>
Sa halip ay pinili niya ang lahi ni Juda at ang bundok ng Zion na kanyang minamahal. 

<sup>69</sup>
Doon niya ipinatayo ang kanyang templo, katulad ng langit at lupa na matatag magpakailanman.

<sup>70-71</sup>
Pinili ng Dios si David upang maging lingkod niya. Kinuha siya mula sa pagpapastol ng tupa at ginawang hari ng Israel, ang mga mamamayang kanyang hinirang. 

<sup>72</sup>
Katulad ng isang mabuting pastol, inalagaan niya ang mga Israelita nang may katapatan at mahusay silang pinamunuan.