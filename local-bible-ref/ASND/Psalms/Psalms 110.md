<sup>1</sup>
Sinabi ng Panginoon sa aking Panginoon, "Maupo ka sa kanan ko hanggang mapasuko ko sa iyo ang mga kaaway mo." 

<sup>2</sup>
Palalawakin ng Panginoon ang iyong kaharian mula sa Zion, at paghaharian mo ang iyong mga kaaway. 

<sup>3</sup>
Sa panahon ng iyong pakikidigma sa mga kaaway, kusang-loob na tutulong sa iyo ang iyong mga tao. Ang mga kabataang iyong nasasakupan ay pupunta sa iyo doon sa banal na burol katulad ng hamog tuwing umaga. 

<sup>4</sup>
Ang Panginoon ay sumumpa at hindi magbabago ang pasya niya, na ikaw ay pari magpakailanman ayon sa pagkapari ni Melkizedek. 

<sup>5</sup>
Ang Panginoon ay kasama mo. Parurusahan niya ang maraming hari sa oras ng kanyang galit. 

<sup>6</sup>
Parurusahan niya ang mga bansa, at marami ang kanyang papatayin. Lilipulin niya ang mga namumuno sa buong mundo. 

<sup>7</sup>
Mahal na Hari, kayo ay iinom sa sapa na nasa tabi ng daan, kaya muli kayong lalakas at magtatagumpay.