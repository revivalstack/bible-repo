<sup>1</sup>
Panginoon, kayo ang Dios na aking Tagapagligtas. Tumatawag ako sa inyo araw-gabi. 

<sup>2</sup>
Dinggin nʼyo ang panalangin ko at sagutin ang aking panawagan. 

<sup>3</sup>
Dahil napakaraming paghihirap na dumarating sa akin at parang mamamatay na ako. 

<sup>4</sup>
Para na akong isang taong nag-aagaw buhay na hindi na matutulungan pa. 

<sup>5</sup>
Pinabayaan na ako, kasama ng mga patay. Para akong patay na inilagay sa libingan, kinalimutan nʼyo na at hindi tinutulungan. 

<sup>6</sup>
Para nʼyo akong inilagay sa napakalalim at napakadilim na hukay. 

<sup>7</sup>
Sobra ang galit nʼyo sa akin, parang mga alon na humahampas sa akin. 

<sup>8</sup>
Inilayo nʼyo sa akin ang aking mga kaibigan at ginawa nʼyo akong kasuklam-suklam sa kanila. Nakulong ako at hindi na makatakas. 

<sup>9</sup>
Dumidilim na ang paningin ko dahil sa hirap. Panginoon, araw-araw akong tumatawag sa inyo na nakataas ang aking mga kamay. 

<sup>10</sup>
Gumagawa ba kayo ng himala sa mga patay? Bumabangon ba sila upang kayoʼy papurihan? 

<sup>11</sup>
Ang katapatan nʼyo ba at pag-ibig ay pinag-uusapan sa libingan? 

<sup>12</sup>
Makikita ba ang inyong mga himala at katuwiran sa madilim na lugar ng mga patay? Doon sa lugar na iyon ang lahat ay kinakalimutan. 

<sup>13</sup>
Kaya Panginoon, humihingi ako ng tulong sa inyo. Tuwing umagaʼy nananalangin ako sa inyo. 

<sup>14</sup>
Ngunit bakit nʼyo ako itinatakwil Panginoon? Bakit nʼyo ako pinagtataguan? 

<sup>15</sup>
Mula pa noong bata ay nagtitiis na ako at muntik nang mamatay. Tiniis ko ang mga nakakatakot na ginawa nʼyo sa akin. 

<sup>16</sup>
Ang inyong galit ay humampas sa akin na parang malakas na hangin. Halos mamatay ako sa mga nakakatakot na ginawa nʼyo sa akin. 

<sup>17</sup>
Dumating ang mga ito sa akin na parang baha at pinalibutan ako. 

<sup>18</sup>
Inilayo nʼyo sa akin ang mga mahal ko sa buhay at mga kaibigan; wala akong naging kasama kundi kadiliman.