<sup>1</sup>
O Dios, narinig namin mula sa aming mga ninuno ang tungkol sa mga ginawa nʼyo sa kanila noong kanilang kapanahunan. Matagal nang panahon ang lumipas. 

<sup>2</sup>
Ang mga bansang hindi naniniwala sa inyo ay pinalayas nʼyo sa kanilang mga lupain at pinarusahan, samantalang ang aming mga ninuno ay itinanim nʼyo roon at pinalago. 

<sup>3</sup>
Nasakop nila ang lupain, hindi dahil sa kanilang mga armas. Nagtagumpay sila hindi dahil sa kanilang lakas, kundi sa pamamagitan ng inyong kapangyarihan, pagpapala at kakayahan, dahil mahal nʼyo sila. 

<sup>4</sup>
O Dios, kayo ang aking Hari na nagbigay ng tagumpay sa amin na lahi ni Jacob. 

<sup>5</sup>
Sa pamamagitan nʼyo pinatumbaʼt tinapak-tapakan namin ang aming mga kaaway. 

<sup>6</sup>
Hindi ako nagtitiwala sa aking espada at pana upang akoʼy magtagumpay, 

<sup>7</sup>
dahil kayo ang nagpapatagumpay sa amin. Hinihiya nʼyo ang mga kumakalaban sa amin. 

<sup>8</sup>
O Dios, kayo ang lagi naming ipinagmamalaki, at pupurihin namin kayo magpakailanman. 

<sup>9</sup>
Ngunit ngayoʼy itinakwil nʼyo na kami at inilagay sa kahihiyan. Ang mga sundalo namin ay hindi nʼyo na sinasamahan. 

<sup>10</sup>
Pinaatras nʼyo kami sa aming mga kaaway, at ang aming mga ari-arian ay kanilang sinamsam. 

<sup>11</sup>
Pinabayaan nʼyong kami ay lapain na parang mga tupa. Pinangalat nʼyo kami sa mga bansa. 

<sup>12</sup>
Kami na inyong mga mamamayan ay ipinagbili nʼyo sa kaunting halaga. Parang wala kaming kwenta sa inyo. 

<sup>13</sup>
Ginawa nʼyo kaming kahiya-hiya; iniinsulto at pinagtatawanan kami ng aming mga kalapit na bansa. 

<sup>14</sup>
Ginawa nʼyo kaming katawa-tawa sa mga bansa, at pailing-iling pa sila habang nang-iinsulto. 

<sup>15</sup>
Akoʼy palaging inilalagay sa kahihiyan. Wala na akong mukhang maihaharap pa, 

<sup>16</sup>
dahil sa pangungutya at insulto sa akin ng aking mga kaaway na gumaganti sa akin. 

<sup>17</sup>
Ang lahat ng ito ay nangyari sa amin kahit na kami ay hindi nakalimot sa inyo, o lumabag man sa inyong kasunduan. 

<sup>18</sup>
Hindi kami tumalikod sa inyo, at hindi kami lumihis sa inyong pamamaraan. 

<sup>19</sup>
Ngunit kami ay inilugmok nʼyo at pinabayaan sa dakong madilim na tinitirhan ng mga asong-gubat. 

<sup>20</sup>
O Dios, kung kayo ay nakalimutan namin, at sa ibang dios, kami ay nanalangin, 

<sup>21</sup>
hindi baʼt iyon ay malalaman nʼyo rin? Dahil alam nʼyo kahit ang mga lihim sa isip ng tao. 

<sup>22</sup>
Ngunit dahil sa aming pananampalataya sa inyo, kami ay palaging nasa panganib ang aming buhay. Para kaming mga tupang kakatayin. 

<sup>23</sup>
Sige na po, Panginoon! Kumilos na kayo! Huwag nʼyo kaming itakwil magpakailanman. 

<sup>24</sup>
Bakit nʼyo kami binabalewala? Bakit hindi nʼyo pinapansin ang aming pagdurusa at ang pang-aapi sa amin? 

<sup>25</sup>
Nagsibagsak na kami sa lupa at hindi na makabangon. 

<sup>26</sup>
Sige na po, tulungan nʼyo na kami. Iligtas nʼyo na kami dahil sa inyong pagmamahal sa amin.