<sup>1</sup>
O Dios, iligtas nʼyo ako sa aking mga kaaway. At sa mga kumakalaban sa akin, ako ay inyong ingatan. 

<sup>2</sup>
Iligtas nʼyo ako sa masasama at sa mga mamamatay-tao. 

<sup>3</sup>
Panginoon, tingnan nʼyo! Inaabangan nila ako para patayin, kahit na wala akong nagawang kasalanan sa kanila.

<sup>4-5</sup>
Wala akong nagawang kasalanan, ngunit handa silang salakayin ako. Sige na po, Panginoong Dios na Makapangyarihan, Dios ng Israel. Tingnan nʼyo na ang nangyayari; tulungan nʼyo ako! Kumilos na kayo, at parusahan nʼyo ang mga bansang hindi sumasampalataya sa inyo. Huwag nʼyong kahabagan ang mga taksil na iyon. 

<sup>6</sup>
Bumabalik sila kapag gabi at tumatahol gaya ng aso habang naglilibot sila sa bayan. 

<sup>7</sup>
Pakinggan nʼyo ang kanilang pananalita; kasing sakit ng tusok ng espada. At sinasabi pa nila, "Wala namang nakakarinig sa atin." 

<sup>8</sup>
Ngunit, pinagtatawanan nʼyo lang sila Panginoon. Kinukutya nʼyo ang mga taong hindi sumasampalataya sa inyo. 

<sup>9</sup>
O Dios ikaw ang aking kalakasan. Maghihintay ako sa inyo dahil ikaw ang aking tagapagtanggol, 

<sup>10</sup>
at ikaw ang Dios na nagmamahal sa akin. Manguna ka sa akin at ipakita mo sa akin ang pagbagsak ng aking mga kaaway. 

<sup>11</sup>
Pero huwag nʼyo silang patayin agad para hindi makalimutan ng aking mga kababayan kung paano nʼyo pinarurusahan ang inyong mga kaaway. O Panginoon na aming pananggalang, iligaw nʼyo at ibagsak ang aking mga kaaway sa pamamagitan ng inyong kapangyarihan. 

<sup>12</sup>
Nagkakasala sila dahil sa kasamaan ng kanilang sinasabi. Mahuli sana sila sa kanilang kayabangan. Nagmumura sila at nagsisinungaling, 

<sup>13</sup>
kaya sa inyong galit, lipulin nʼyo sila hanggang sa silaʼy maglaho. Sa gayon ay malalaman ng buong mundo na kayo, O Dios, ang naghahari sa Israel. 

<sup>14</sup>
Bumabalik ang mga kaaway ko kapag gabi at tumatahol gaya ng aso habang naglilibot sila sa bayan. 

<sup>15</sup>
Naglilibot sila para humanap ng pagkain at umaalulong kapag hindi nabusog. 

<sup>16</sup>
Ngunit ako ay aawit tungkol sa inyong kapangyarihan. Tuwing umaga aawit ako nang may kagalakan tungkol sa inyong pag-ibig. Sapagkat kayo ang aking kanlungan sa oras ng kagipitan. 

<sup>17</sup>
O Dios, kayo ang aking kalakasan. Aawit ako ng mga papuri sa inyo, dahil kayo ang aking kanlungan at Dios na sa akin ay nagmamahal.