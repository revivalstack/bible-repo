<sup>1</sup>
Panginoon, bakit parang kay layo nʼyo sa akin? Bakit sa panahon ng kaguluhan kayo ay nagtatago sa amin? 

<sup>2</sup>
Ang dukha ay pinahihirapan ng masasama at mayayabang. Sanaʼy mangyari rin sa kanila ang kanilang masasamang plano. 

<sup>3</sup>
Ipinagmamalaki nila ang kanilang masasamang kagustuhan. Pinupuri nila ang mga sakim, ngunit kinukutya ang Panginoon. 

<sup>4</sup>
Dahil sa kahambugan ng mga taong masama, binabalewala nila ang Dios, at ayaw nila siyang lapitan. 

<sup>5</sup>
Ang kanilang pamumuhay ay laging matagumpay, at hindi man lang sila nag-aalala na silaʼy inyong hahatulan. Hinahamak nila ang lahat ng kanilang mga kaaway. 

<sup>6</sup>
Akala nilaʼy walang mangyayaring masama sa kanila at wala silang magiging problema. 

<sup>7</sup>
Silaʼy lapastangan kapag nagsalita, sinungaling at mapagbanta, at sila na rin ang nagsasabi ng masasakit at masasamang salita. 

<sup>8</sup>
Sa liblib na mga lugar silaʼy nagtatago, at nag-aabang sa mga inosente na kanilang papatayin. 

<sup>9</sup>
Naghihintay silang nakakubli na parang leon, upang sakmalin at kaladkarin ang mahihirap. 

<sup>10</sup>
Dahil malakas sila, ibinabagsak nila ang mga kawawa, hanggang sa hindi na makabangon. 

<sup>11</sup>
Ang akala nilaʼy hindi sila pinapansin ng Dios at hinding-hindi niya nakikita ang kanilang mga ginagawa. 

<sup>12</sup>
Sige na Panginoong Dios, parusahan nʼyo na po ang mga taong masama. Huwag nʼyong pababayaan ang mga inaapi. 

<sup>13</sup>
O Dios, bakit nilalait kayo ng mga taong masama? Sinasabi pa nila, "Hindi tayo parurusahan ng Dios." 

<sup>14</sup>
Ngunit nakikita nʼyo, O Dios, ang mga taong nagdurusa at naghihirap. Lumalapit sa inyo ang mga kaawa-awa tulad ng mga ulila, at nakahanda kayong tumulong sa kanila. 

<sup>15</sup>
Alisan nʼyo ng lakas ang mga taong masama, at parusahan nʼyo sila hanggang sa silaʼy tumigil na sa paggawa ng masama. 

<sup>16</sup>
Panginoon, kayo ay Hari magpakailanman! At ang masasamang tao ay maglalaho sa mundo. 

<sup>17</sup>
Panginoon, narinig nʼyo ang dalangin ng mga mahihirap. Pakinggan nʼyo po sila at palakasin. 

<sup>18</sup>
Bigyan nʼyo ng katarungan ang mga ulila at mga api, upang wala ng mga taong mananakot ng kapwa, dahil silaʼy tao rin lang.