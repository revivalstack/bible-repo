<sup>1</sup>
Panginoon, iligtas nʼyo ako sa mga taong masama at malupit. 

<sup>2</sup>
Nagpaplano sila ng masama at palaging pinag-aaway ang mga tao. 

<sup>3</sup>
Ang kanilang mga dila ay parang mga makamandag na ahas; at ang kanilang mga salita ay makakalason na parang kamandag ng ahas. 

<sup>4</sup>
Panginoon, ingatan nʼyo ako sa masasama at malulupit na mga taong nagpaplanong akoʼy ipahamak. 

<sup>5</sup>
Ang mga hambog ay naglagay ng mga bitag para sa akin; naglagay sila ng lambat sa aking dinadaanan upang ako ay hulihin. 

<sup>6</sup>
Panginoon, kayo ang aking Dios. Dinggin nʼyo Panginoon ang pagsamo ko sa inyo. 

<sup>7</sup>
Panginoong Dios, kayo ang aking makapangyarihang Tagapagligtas; iniingatan nʼyo ako sa panahon ng digmaan. 

<sup>8</sup>
Panginoon, huwag nʼyong ipagkaloob sa masama ang kanilang mga hinahangad. Huwag nʼyong payagang silaʼy magtagumpay sa kanilang mga plano, baka silaʼy magmalaki. 

<sup>9</sup>
Sana ang masasamang plano ng aking mga kaaway na nakapaligid sa akin ay mangyari sa kanila. 

<sup>10</sup>
Bagsakan sana sila ng mga nagniningas na baga, at ihulog sana sila sa hukay nang hindi na sila makabangon pa. 

<sup>11</sup>
Madali sanang mawala sa lupa ang mga taong nagpaparatang ng mali laban sa kanilang kapwa. Dumating sana ang salot sa mga taong malupit upang lipulin sila. 

<sup>12</sup>
Panginoon, alam kong iniingatan nʼyo ang karapatan ng mga dukha, at binibigyan nʼyo ng katarungan ang mga nangangailangan. 

<sup>13</sup>
Tiyak na pupurihin kayo ng mga matuwid at sa piling nʼyo silaʼy mananahan.