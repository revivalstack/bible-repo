<sup>1</sup>
Ang sinumang nananahan sa piling ng Kataas-taasang Dios na Makapangyarihan ay kakalingain niya. 

<sup>2</sup>
Masasabi niya sa Panginoon, "Kayo ang kumakalinga sa akin at nagtatanggol. Kayo ang aking Dios na pinagtitiwalaan." 

<sup>3</sup>
Tiyak na ililigtas ka niya sa bitag ng masasama at sa mga nakamamatay na salot. 

<sup>4</sup>
Iingatan ka niya gaya ng isang ibong iniingatan ang kanyang mga inakay sa lilim ng kanyang pakpak. Iingatan ka at ipagtatanggol ng kanyang katapatan.

<sup>5-6</sup>
Hindi ka dapat matakot sa mga bagay na nakakatakot, o sa palaso ng mga kaaway, o sa sakit at mga salot na sumasapit sa gabi man o sa araw. 

<sup>7</sup>
Kahit libu-libo pa ang mamatay sa paligid mo, walang mangyayari sa iyo. 

<sup>8</sup>
Makikita mo kung paano pinaparusahan ang mga taong masama. 

<sup>9</sup>
Dahil ginawa mong kanlungan ang Panginoon, ang Kataas-taasang Dios na aking tagapagtanggol, 

<sup>10</sup>
walang kasamaan, kalamidad o anumang salot ang darating sa iyo o sa iyong tahanan. 

<sup>11</sup>
Dahil uutusan ng Dios ang kanyang mga anghel upang ingatan ka saan ka man magpunta. 

<sup>12</sup>
Bubuhatin ka nila upang hindi masugatan ang iyong mga paa sa bato. 

<sup>13</sup>
Tatapakan mo ang mga leon at mga makamandag na ahas. 

<sup>14</sup>
Sinabi ng Dios, "Ililigtas ko at iingatan ang umiibig at kumikilala sa akin. 

<sup>15</sup>
Kapag tumawag siya sa akin, sasagutin ko siya; sa oras ng kaguluhan, sasamahan ko siya. Ililigtas ko siya at pararangalan. 

<sup>16</sup>
Bibigyan ko siya ng mahabang buhay at ipapakita ko sa kanya ang aking pagliligtas."