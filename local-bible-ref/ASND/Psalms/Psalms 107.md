<sup>1</sup>
Magpasalamat kayo sa Panginoon, dahil siyaʼy mabuti; ang pag-ibig niyaʼy magpakailanman. 

<sup>2</sup>
Sabihin ninyo ito, kayo na iniligtas niya sa kamay ng mga kaaway. 

<sup>3</sup>
Dahil tinipon niya kayo mula sa silangan, kanluran, timog at hilaga. 

<sup>4</sup>
May mga taong naglakbay sa ilang; hindi nila makita ang daan papuntang lundsod na maaari nilang tirhan. 

<sup>5</sup>
Silaʼy nagutom at nauhaw at halos mamatay na. 

<sup>6</sup>
Sa kanilang kahirapan, tumawag sila sa Panginoon, at iniligtas niya sila sa kagipitan. 

<sup>7</sup>
At pinatnubayan niya sila papunta sa lungsod na matitirahan. 

<sup>8</sup>
Kaya dapat silang magpasalamat sa Panginoon dahil sa pag-ibig niya at kahanga-hangang gawa sa mga tao. 

<sup>9</sup>
Dahil pinaiinom niya ang mga nauuhaw, at pinakakain ang mga nagugutom. 

<sup>10</sup>
May mga taong ibinilanggo at kinadenahan na nakaupo sa napakadilim na piitan. 

<sup>11</sup>
Nabilanggo sila dahil nagrebelde sila sa mga sinabi ng Kataas-taasang Dios at hindi sumunod sa kanyang mga payo. 

<sup>12</sup>
Kaya pinahirapan niya sila sa kanilang mabigat na trabaho. Nabuwal sila ngunit walang sinumang sumaklolo. 

<sup>13</sup>
Sa kanilang kagipitan, silaʼy tumawag sa Panginoon, at silaʼy kanyang iniligtas. 

<sup>14</sup>
Pinutol niya ang kanilang mga kadena at silaʼy kinuha niya sa napakadilim na piitan. 

<sup>15</sup>
Kaya dapat silang magpasalamat sa Panginoon, dahil sa pag-ibig niya at kahanga-hangang gawa sa mga tao. 

<sup>16</sup>
Dahil giniba niya ang mga pintuang tanso at binali ang mga rehas na bakal. 

<sup>17</sup>
May mga naging hangal dahil sa kanilang likong pamumuhay, at silaʼy naghirap dahil sa kanilang kasalanan. 

<sup>18</sup>
Nawalan sila nang gana sa kahit anong pagkain at malapit nang mamatay. 

<sup>19</sup>
Sa kanilang kagipitan, tumawag sila sa Panginoon, at iniligtas niya sila. 

<sup>20</sup>
Sa kanyang salita silaʼy nagsigaling at iniligtas niya sila sa kamatayan. 

<sup>21</sup>
Kaya dapat silang magpasalamat sa Panginoon, dahil sa pag-ibig niya at kahanga-hangang gawa sa mga tao. 

<sup>22</sup>
Dapat silang mag-alay ng handog ng pasasalamat sa kanya at ihayag ang kanyang mga ginawa nang may masayang pag-aawitan. 

<sup>23</sup>
May mga taong sumakay sa mga barko at nagbiyahe sa karagatan, dahil ito ang kanilang hanapbuhay. 

<sup>24</sup>
Nakita nila ang kahanga-hangang mga gawa ng Panginoon sa karagatan. 

<sup>25</sup>
Sa utos ng Panginoon, ang hangin ay lumakas at lumaki ang mga alon. 

<sup>26</sup>
Kaya pumapaitaas ang kanilang barko nang napakataas at pumapailalim. At silaʼy nangatakot sa nagbabantang kapahamakan. 

<sup>27</sup>
Silaʼy susuray-suray na parang mga lasing, at hindi na alam kung ano ang gagawin. 

<sup>28</sup>
Sa kanilang kagipitan, tumawag sila sa Panginoon, at silaʼy iniligtas niya mula sa kapahamakan. 

<sup>29</sup>
Pinatigil niya ang malakas na hangin at kumalma ang dagat. 

<sup>30</sup>
At nang kumalma ang dagat, silaʼy nagalak, at pinatnubayan sila ng Dios hanggang sa makarating sila sa nais nilang daungan. 

<sup>31</sup>
Kaya dapat silang magpasalamat sa Panginoon, dahil sa pag-ibig niya at kahanga-hangang gawa sa mga tao. 

<sup>32</sup>
Dapat nilang parangalan ang Dios sa kanilang pagtitipon, at purihin siya sa pagtitipon ng mga namamahala sa kanila. 

<sup>33</sup>
Nagagawa ng Panginoon ang ilog na maging ilang, at ang mga bukal na maging tuyong lupa. 

<sup>34</sup>
Nagagawa rin ng Panginoon na walang maani sa matabang lupa, dahil sa kasamaan ng mga naninirahan doon. 

<sup>35</sup>
Nagagawa rin niya ang ilang na maging tubigan, at sa mga tuyong lupain ay magkaroon ng mga bukal. 

<sup>36</sup>
Pinapatira niya roon ang mga taong nagugutom, at nagtatayo sila ng lungsod na kanilang tatahanan. 

<sup>37</sup>
Nagsasabog sila ng binhi sa bukirin at nagtatanim ng ubas, kaya sagana sila pagdating ng anihan. 

<sup>38</sup>
Silaʼy pinagpapala ng Dios, at pinararami ang kanilang angkan. Kahit ang kanilang mga alagang hayop ay nadadagdagan. 

<sup>39</sup>
Ngunit dahil sa pang-aapi, kahirapan at pagkabagabag, silaʼy nabawasan at napahiya. 

<sup>40</sup>
Isinusumpa ng Dios ang mga umaapi sa kanila, at silaʼy ililigaw at gagala sa ilang na walang daan. 

<sup>41</sup>
Ngunit tinulungan niya ang mga dukha sa kanilang kahirapan, at pinarami ang kanilang sambahayan na parang kawan. 

<sup>42</sup>
Nakita ito ng mga matuwid at silaʼy nagalak, ngunit tumahimik ang masasama. 

<sup>43</sup>
Ang mga bagay na itoʼy dapat ingatan sa puso ng mga taong marunong, at dapat din nilang isipin ang dakilang pag-ibig ng Panginoon.