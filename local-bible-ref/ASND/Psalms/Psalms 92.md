<sup>1</sup>
Kataas-taasang Dios na Panginoon namin, napakabuting magpasalamat at umawit ng papuri sa inyo. 

<sup>2</sup>
Nakalulugod na ipahayag ang inyong pag-ibig at katapatan araw at gabi, 

<sup>3</sup>
habang tumutugtog ng mga instrumentong may kwerdas. 

<sup>4</sup>
Dahil pinasaya nʼyo ako, Panginoon, sa pamamagitan ng inyong kahanga-hangang mga gawa. At dahil dito, akoʼy umaawit sa tuwa. 

<sup>5</sup>
Panginoon, kay dakila ng inyong mga ginawa. Ang isipan nʼyoʼy hindi namin kayang unawain. 

<sup>6</sup>
Hindi maunawaan ng mga hangal at matitigas ang ulo 

<sup>7</sup>
na kahit umunlad ang taong masama gaya ng damong lumalago, ang kahahantungan pa din niya ay walang hanggang kapahamakan. 

<sup>8</sup>
Ngunit kayo, Panginoon, ay dakila sa lahat magpakailanman. 

<sup>9</sup>
Tiyak na mamamatay ang lahat ng inyong kaaway at mangangalat ang lahat ng gumagawa ng masama. 

<sup>10</sup>
Pinalakas nʼyo ako na tulad ng lakas ng lakas ng toro at binigyan nʼyo rin ako ng kagalakan. 

<sup>11</sup>
Nasaksihan ko ang pagkatalo ng aking mga kaaway, at narinig ko ang pagdaing ng masasamang kumakalaban sa akin. 

<sup>12</sup>
Uunlad ang buhay ng mga matuwid gaya ng mga palma, at tatatag na parang puno ng sedro na tumutubo sa Lebanon. 

<sup>13</sup>
Para silang mga punong itinanim sa templo ng Panginoon na ating Dios, 

<sup>14</sup>
lumalago at namumunga kahit matanda na, berdeng-berde ang mga dahon at nananatiling matatag. 

<sup>15</sup>
Ipinapakita lamang nito na ang Panginoon, ang aking Bato na kanlungan ay matuwid. Sa kanyaʼy walang anumang kalikuan na matatagpuan.