<sup>1</sup>
O Dios, maawa kayo sa akin, dahil sa inyo ako nanganganlong. Katulad ng sisiw na sumisilong sa ilalim ng pakpak ng inahing manok, sisilong ako sa inyo hanggang sa wala ng kapahamakan. 

<sup>2</sup>
Tumatawag ako sa inyo, Kataas-taasang Dios, sa inyo na nagsasagawa ng layunin sa aking buhay. 

<sup>3</sup>
Mula sa langit ay magpapadala kayo ng tulong upang akoʼy iligtas. Ilalagay nʼyo sa kahihiyan ang mga kaaway ko. Ipapakita nʼyo ang inyong pag-ibig at katapatan sa akin. 

<sup>4</sup>
Napapaligiran ako ng mga kaaway, parang mga leong handang lumapa ng tao. Ang mga ngipin nilaʼy parang sibat at pana, mga dilaʼy kasintalim ng espada. 

<sup>5</sup>
O Dios, ipakita nʼyo ang inyong kapangyarihan sa kalangitan at sa buong mundo. 

<sup>6</sup>
Nabagabag ako dahil naglagay ng bitag ang aking mga kaaway. Naghukay rin sila sa aking dadaanan, ngunit sila rin ang nahulog dito. 

<sup>7</sup>
O Dios, lubos akong nagtitiwala sa inyo. Aawit ako ng mga papuri para sa inyo. 

<sup>8</sup>
Gigising ako ng maaga at ihahanda ko ang aking sarili at ang aking instrumentong may mga kwerdas para magpuri sa inyo. 

<sup>9</sup>
Panginoon, pupurihin ko kayo sa gitna ng mga mamamayan. At sa gitna ng mga bansa, ikaw ay aking aawitan. 

<sup>10</sup>
Dahil ang pag-ibig nʼyo at katapatan ay hindi mapantayan at lampas pa sa kalangitan. 

<sup>11</sup>
O Dios, ipakita nʼyo ang inyong kapangyarihan sa buong kalangitan at sa buong mundo.