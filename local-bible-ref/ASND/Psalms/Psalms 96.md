<sup>1</sup>
Kayong mga tao sa buong mundo, umawit kayo ng mga bagong awit sa Panginoon! 

<sup>2</sup>
Awitan ninyo ang Panginoon at purihin ang kanyang pangalan. Ipahayag ninyo sa bawat araw ang tungkol sa pagligtas niya sa atin. 

<sup>3</sup>
Ipahayag ninyo sa lahat ng mamamayan sa mga bansa ang kanyang kapangyarihan at mga kahanga-hangang gawa. 

<sup>4</sup>
Dahil dakila ang Panginoon, at karapat-dapat papurihan. Dapat siyang igalang ng higit sa lahat ng mga dios, 

<sup>5</sup>
dahil ang lahat ng dios ng ibang mga bansa ay hindi tunay na mga dios. Ang Panginoon ang lumikha ng langit. 

<sup>6</sup>
Nasa kanya ang kapangyarihan at karangalan; at nasa templo niya ang kalakasan at kagandahan. 

<sup>7</sup>
Purihin ninyo ang Panginoon, kayong lahat ng tao sa mundo. Purihin ninyo ang kanyang kaluwalhatian at kapangyarihan. 

<sup>8</sup>
Ibigay ninyo sa Panginoon ang mga papuring nararapat sa kanya. Magdala kayo ng mga handog at pumunta sa templo. 

<sup>9</sup>
Sambahin ninyo ang kabanalan ng Panginoon. Matakot kayo sa kanya, kayong lahat ng nasa sanlibutan. 

<sup>10</sup>
Sabihin ninyo sa mga bansa, "Naghahari ang Panginoon!" Matatag ang daigdig na kanyang nilikha at hindi ito matitinag. Hahatulan niya ang mga tao ng walang kinikilingan.

<sup>11-12</sup>
Magalak ang kalangitan at mundo, pati ang mga karagatan, bukirin at ang lahat ng nasa kanila. Lahat ng mga puno sa gubat ay umawit sa tuwa 

<sup>13</sup>
sa presensya ng Panginoon. Dahil tiyak na darating siya upang hatulan ang mga tao sa mundo batay sa kanyang katuwiran at katotohanan.