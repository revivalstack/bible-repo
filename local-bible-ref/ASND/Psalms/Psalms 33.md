<sup>1</sup>
Kayong mga matuwid, sumigaw kayo sa galak, dahil sa ginawa ng Panginoon! Kayong namumuhay ng tama, nararapat ninyo siyang purihin! 

<sup>2</sup>
Pasalamatan ninyo ang Panginoon sa pamamagitan ng mga alpa at mga instrumentong may mga kwerdas. 

<sup>3</sup>
Awitan ninyo siya ng bagong awit. Tugtugan ninyo siya ng buong husay, at sumigaw kayo sa tuwa. 

<sup>4</sup>
Ang salita ng Panginoon ay matuwid, at maaasahan ang kanyang mga gawa. 

<sup>5</sup>
Ninanais ng Panginoon ang katuwiran at katarungan. Makikita sa buong mundo ang kanyang pagmamahal. 

<sup>6</sup>
Sa pamamagitan ng salita ng Panginoon, ang langit ay nalikha; sa kanyang hininga nagmula ang araw, buwan at mga bituin. 

<sup>7</sup>
Inipon niya ang dagat na parang inilagay sa isang sisidlan. 

<sup>8</sup>
Ang lahat ng tao sa daigdig ay dapat matakot sa Panginoon, 

<sup>9</sup>
dahil nang siyaʼy nagsalita, nalikha ang mundo; siyaʼy nag-utos at lumitaw ang lahat. 

<sup>10</sup>
Sinisira ng Panginoon ang mga plano ng mga bansang hindi kumikilala sa kanya. Sinasalungat niya ang kanilang binabalak. 

<sup>11</sup>
Ngunit ang mga plano ng Panginoon ay mananatili magpakailanman, at ang kanyang mga balak, sa saliʼt saling lahi ay matutupad. 

<sup>12</sup>
Mapalad ang bansa na ang Dios ay ang Panginoon. At mapalad ang mga taong pinili niya na maging kanya. 

<sup>13</sup>
Mula sa langit ay minamasdan ng Panginoon ang lahat ng tao. 

<sup>14</sup>
Mula sa kanyang luklukan, tinitingnan niya ang lahat ng narito sa mundo. 

<sup>15</sup>
Siya ang nagbigay ng puso sa mga tao, at nauunawaan niya ang lahat ng kanilang ginagawa. 

<sup>16</sup>
Hindi nananalo ang isang hari dahil sa dami ng kanyang kawal, at hindi naman naililigtas ang kawal gamit ang kanyang lakas. 

<sup>17</sup>
Ang mga kabayo ay hindi maaasahan na maipanalo ang digmaan; hindi sila makapagliligtas sa kabila ng kanilang kalakasan. 

<sup>18</sup>
Ngunit binabantayan ng Panginoon ang mga may takot sa kanya, sila na nagtitiwala sa kanyang pag-ibig. 

<sup>19</sup>
Silaʼy inililigtas niya sa kamatayan, at sa panahon ng taggutom, silaʼy kanyang inaalalayan. 

<sup>20</sup>
Tayoʼy naghihintay nang may pagtitiwala sa Panginoon. Siya ang tumutulong at sa atin ay nagtatanggol. 

<sup>21</sup>
Nagagalak tayo, dahil tayoʼy nagtitiwala sa kanyang banal na pangalan. 

<sup>22</sup>
Panginoon, sumaamin nawa ang inyong matapat na pag-ibig. Ang aming pag-asa ay nasa inyo.