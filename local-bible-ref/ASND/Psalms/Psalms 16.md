<sup>1</sup>
O Dios, ingatan nʼyo po ako, dahil sa inyo ako nanganganlong. 

<sup>2</sup>
Kayo ang aking Panginoon. Lahat ng kabutihang nakamtan ko ay mula sa inyo. 

<sup>3</sup>
Tungkol sa inyong mga taong banal na nasa lupain ng Israel, lubos ko silang kinalulugdan. 

<sup>4</sup>
Ngunit ang mga sumusunod sa mga dios-diosan ay lalong mahihirapan. Hindi ako sasama sa paghahandog nila ng dugo sa kanilang mga dios-diosan, at ayaw kong banggitin man lang ang pangalan ng mga ito. 

<sup>5</sup>
Panginoon, kayo ang lahat sa aking buhay. Lahat ng pangangailangan koʼy inyong ibinibigay. Kinabukasan koʼy nasa inyong mga kamay. 

<sup>6</sup>
Ang mga biyayang kaloob nʼyo sa akin ay parang malawak na taniman, kahanga-hangang tunay. Tunay na napakaganda ng kaloob na ibinigay nʼyo sa akin. 

<sup>7</sup>
Pupurihin ko kayo, Panginoon, na sa akin ay nagpapayo. At kahit sa gabiʼy pinaaalalahanan ako ng aking budhi. 

<sup>8</sup>
Panginoon palagi ko kayong iniisip, at dahil kayo ay lagi kong kasama, hindi ako matitinag. 

<sup>9</sup>
Kayaʼt nagagalak ang puso ko, at akoʼy panatag, dahil alam kong ligtas ako. 

<sup>10</sup>
Sapagkat hindi nʼyo pababayaan na ang aking kaluluwa ay mapunta sa lugar ng mga patay; hindi nʼyo hahayaang mabulok sa libingan ang matapat nʼyong lingkod. 

<sup>11</sup>
Itinuro nʼyo sa akin ang landas patungo sa buhay na puno ng kasiyahan, at sa piling nʼyo, aking matatagpuan ang ligayang walang hanggan.