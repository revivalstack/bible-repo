<sup>1</sup>
Iniibig ko kayo Panginoon. Kayo ang aking kalakasan. 

<sup>2</sup>
Panginoon, kayo ang aking matibay na batong kanlungan at pananggalang. Kayo ang aking Tagapagligtas na nag-iingat sa akin. 

<sup>3</sup>
Karapat-dapat kayong purihin, Panginoon, dahil kapag tumatawag ako sa inyo, inililigtas nʼyo ako sa mga kalaban ko.

<sup>4-5</sup>
Ang kamatayaʼy parang lubid na nakapulupot sa akin at parang bitag sa aking dadaanan, na para ring malakas na agos na tumatangay sa akin. 

<sup>6</sup>
Kinakabahan ako! Humingi ako ng tulong sa inyo, Panginoon kong Dios, at pinakinggan nʼyo ang panalangin ko sa inyong templo. 

<sup>7</sup>
Nagalit kayo, at lumindol, maging ang pundasyon ng mga bundok ay nayanig. 

<sup>8</sup>
Umusok din ang inyong ilong, at ang inyong bibig ay bumuga ng apoy at mga nagliliyab na baga. 

<sup>9</sup>
Binuksan nʼyo ang langit at kayoʼy bumaba, at tumuntong sa maitim at makapal na ulap. 

<sup>10</sup>
Kayoʼy sumakay sa isang kerubin, at mabilis na lumipad na dala ng hangin. 

<sup>11</sup>
Ginawa nʼyong talukbong ang kadiliman, at nagtago kayo sa maitim na ulap. 

<sup>12</sup>
Kumidlat mula sa inyong kinaroroonan, at mula rooʼy bumagsak ang mga yelo at nagliliyab na baga. 

<sup>13</sup>
Ang tinig nʼyo, Kataas-taasang Dios na aming Panginoon, ay dumadagundong mula sa langit. 

<sup>14</sup>
Pinana nʼyo ng kidlat ang inyong mga kalaban at nataranta silang nagsitakas. 

<sup>15</sup>
Sa inyong tinig at matinding galit, natuyo ang dagat at nakita ang lupa sa ilalim nito, pati na rin ang pundasyon ng mundo ay nalantad. 

<sup>16</sup>
At mula sa langit akoʼy inabot nʼyo at inahon mula sa malalim na tubig. 

<sup>17</sup>
Iniligtas nʼyo ako sa kapangyarihan ng aking mga kalaban na hindi ko kayang labanan. 

<sup>18</sup>
Sinalakay nila ako sa oras ng aking kagipitan. Ngunit sinaklolohan nʼyo ako, Panginoon. 

<sup>19</sup>
Dinala nʼyo ako sa lugar na walang kapahamakan dahil nalulugod kayo sa akin. 

<sup>20</sup>
Pinagpala nʼyo ako dahil akoʼy namumuhay sa katuwiran. Sa kalinisan ng aking kamay akoʼy inyong ginantimpalaan. 

<sup>21</sup>
Dahil sinusunod ko ang inyong kalooban, at hindi ko kayo tinalikuran, Panginoon na aking Dios. 

<sup>22</sup>
Tinutupad ko ang lahat ng inyong utos. Ang inyong mga tuntunin ay hindi ko sinusuway. 

<sup>23</sup>
Alam nʼyong namumuhay ako ng walang kapintasan, at iniiwasan ko ang kasamaan. 

<sup>24</sup>
Kaya naman akoʼy inyong ginagantimpalaan, dahil nakita nʼyong matuwid ang aking pamumuhay. 

<sup>25</sup>
Tapat kayo sa mga tapat sa inyo, at mabuti kayo sa mabubuting tao. 

<sup>26</sup>
Tapat kayo sa mga taong totoo sa inyo, ngunit tuso kayo sa mga taong masama. 

<sup>27</sup>
Inililigtas nʼyo ang mga mapagpakumbaba, ngunit ang nagmamataas ay inyong ibinababa. 

<sup>28</sup>
Panginoon kong Dios, kayo ang nagbibigay sa akin ng liwanag. Sa gitna ng kadiliman kayo ang aking tanglaw. 

<sup>29</sup>
Sa tulong nʼyo, kaya kong salakayin ang grupo ng mga sundalo, at kaya kong akyatin ang pader ng kanilang tanggulan. 

<sup>30</sup>
Ang pamamaraan nʼyo, O Dios ay walang kamalian. Ang inyong mga salita ay maaasahan. Kayoʼy katulad ng isang kalasag sa mga naghahanap ng kaligtasan sa inyo. 

<sup>31</sup>
Kayo lang, Panginoon, ang tunay na Dios, at wala nang iba. At kayo lang talaga ang aming batong kanlungan. 

<sup>32</sup>
Kayo ang nagbibigay sa akin ng kalakasan, at nagbabantay sa aking daraanan. 

<sup>33</sup>
Pinatatatag nʼyo ang aking paa tulad ng paa ng usa, upang maging ligtas ang pag-akyat ko sa matataas na lugar. 

<sup>34</sup>
Sinasanay nʼyo ako sa pakikipaglaban, tulad ng pagbanat ng matibay na pana. 

<sup>35</sup>
Ang katulad nʼyo ay kalasag na nag-iingat sa akin. Inaakay nʼyo ako sa pamamagitan ng inyong kapangyarihan, at dahil sa tulong nʼyo, naging tanyag ako. 

<sup>36</sup>
Pinaluwang nʼyo ang aking dadaanan, kaya hindi ako natitisod. 

<sup>37</sup>
Hinabol ko ang aking mga kalaban at inabutan ko sila, at hindi ako tumigil hanggang sa naubos ko sila. 

<sup>38</sup>
Hinampas ko sila hanggang sa magsibagsak, at hindi na makabangon sa aking paanan. 

<sup>39</sup>
Binigyan nʼyo ako ng lakas sa pakikipaglaban, kaya natalo ko ang aking mga kalaban. 

<sup>40</sup>
Dahil sa inyo, umatras ang aking mga kaaway na may galit sa akin, at silaʼy pinatay ko. 

<sup>41</sup>
Humingi sila ng tulong, ngunit walang sinumang tumulong. Tumawag din sila sa inyo Panginoon, ngunit kayoʼy hindi tumugon. 

<sup>42</sup>
Dinurog ko sila hanggang sa naging alikabok na lang na inililipad ng hangin, at tinatapak-tapakan na parang putik sa kalsada. 

<sup>43</sup>
Akoʼy iniligtas nʼyo sa mga rebelde, at ginawa nʼyo akong pinuno ng maraming bansa. Kahit akoʼy hindi nila kilala, pinaglingkuran nila ako. 

<sup>44</sup>
Yumuyukod sila sa aking harapan. Naririnig pa lang nila ang tungkol sa akin, sumusunod agad sila sa utos ko. 

<sup>45</sup>
Nawawalan sila ng lakas ng loob, kaya lumalabas sila sa kanilang pinagtataguan na nanginginig sa takot. 

<sup>46</sup>
Buhay kayo, Panginoon! Karapat-dapat kayong purihin at dakilain, O Dios na aking batong kanlungan at Tagapagligtas! 

<sup>47</sup>
Pinaghigantihan nʼyo ang aking mga kaaway, at ipinasailalim mo ang mga bansa sa aking kapangyarihan. 

<sup>48</sup>
Inililigtas nʼyo ako sa mararahas kong kalaban, at pinagtagumpay nʼyo ako sa kanila. 

<sup>49</sup>
Kaya pararangalan ko kayo sa mga bansa. O Panginoon, aawitan ko kayo ng mga papuri. 

<sup>50</sup>
Sa hinirang nʼyong hari ay nagbigay kayo ng maraming tagumpay. Ang inyong pagmamahal ay ipinadama nʼyo kay David at sa kanyang lahi magpakailanman.