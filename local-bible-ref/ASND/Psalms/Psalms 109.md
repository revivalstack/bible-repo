<sup>1</sup>
O Dios na aking pinapupurihan, dinggin nʼyo ang aking panawagan! 

<sup>2</sup>
Dahil akoʼy pinagbibintangan ng mga sinungaling at masasamang tao. Nagsasalita sila ng kasinungalingan laban sa akin. 

<sup>3</sup>
Sinisiraan nila ako at sinusugod ng walang dahilan. 

<sup>4</sup>
Kahit nakikipagkaibigan ako sa kanila ay kinakalaban pa rin nila ako, ngunit ipinapanalangin ko pa rin sila. 

<sup>5</sup>
Sa kabutihang ginagawa ko sa kanila, masama ang iginaganti nila. At sa aking pag-ibig, ibinabalik nilaʼy galit. 

<sup>6</sup>
Sinasabi nila, "Maghanap tayo ng masamang tao na kakalaban sa kanya, at magsasampa ng kaso sa hukuman laban sa kanya. 

<sup>7</sup>
At kapag hinatulan na siya, lumabas sana na siya ang may kasalanan, at ituring din na kasalanan ang kanyang mga panalangin. 

<sup>8</sup>
Mamatay na sana siya agad at ibigay na lang sa iba ang katungkulan niya. 

<sup>9</sup>
At nang maulila ang kanyang mga anak at mabiyuda ang kanyang asawa. 

<sup>10</sup>
Maging palaboy sana at mamalimos ang kanyang mga anak at palayasin sila kahit na sa kanilang ginibang tahanan. 

<sup>11</sup>
Kunin sana ng kanyang pinagkakautangan ang kanyang mga ari-arian, at agawin ng mga dayuhan ang kanyang pinaghirapan. 

<sup>12</sup>
Wala sanang maawa sa kanya at sa mga naulila niyang mga anak kapag namatay na siya. 

<sup>13</sup>
Mamatay sana ang kanyang mga angkan upang silaʼy makalimutan na ng susunod na salinlahi.

<sup>14-15</sup>
Huwag sanang patawarin at kalimutan ng Panginoon ang mga kasalanan ng kanyang mga magulang at mga ninuno; at lubusan na sana silang makalimutan sa mundo. 

<sup>16</sup>
Dahil hindi niya naiisip na gumawa ng mabuti, sa halip ay inuusig at pinapatay niya ang mga dukha, ang mga nangangailangan at ang mga nawalan ng pag-asa. 

<sup>17</sup>
Gustong-gusto niyang sumpain ang iba, kaya sa kanya na lang sana mangyari ang kanyang sinabi. Ayaw niyang pagpalain ang iba kaya sana hindi rin siya pagpalain. 

<sup>18</sup>
Walang tigil niyang isinusumpa ang iba; parang damit na lagi niyang suot. Bumalik sana ito sa kanya na parang tubig na nanunuot sa kanyang katawan, at parang langis na tumatagos sa kanyang mga buto. 

<sup>19</sup>
Sanaʼy hindi na ito humiwalay sa kanya na parang damit na nakasuot sa katawan o sinturon na palaging nakabigkis." 

<sup>20</sup>
Panginoon, sanaʼy maging ganyan ang inyong parusa sa mga nagbibintang at nagsasalita ng masama laban sa akin. 

<sup>21</sup>
Ngunit Panginoong Dios, tulungan nʼyo ako upang kayo ay maparangalan. Iligtas nʼyo ako dahil kayo ay mabuti at mapagmahal. 

<sup>22</sup>
Dahil akoʼy dukha at nangangailangan, at ang damdamin koʼy nasasaktan. 

<sup>23</sup>
Unti-unti nang nawawala ang aking buhay. Itoʼy parang anino na nawawala pagsapit ng gabi, at parang balang na lumilipad at nawawala kapag nagalaw ang dinadapuan. 

<sup>24</sup>
Nanghihina ang mga tuhod ko dahil sa pag-aayuno. Akoʼy payat na payat na. 

<sup>25</sup>
Akoʼy kinukutya ng aking mga kaaway. Iiling-iling sila kapag akoʼy nakita. 

<sup>26</sup>
Panginoon kong Dios, iligtas nʼyo ako ayon sa pag-ibig nʼyo sa akin. 

<sup>27</sup>
At malalaman ng aking mga kaaway na kayo Panginoon ang nagligtas sa akin. 

<sup>28</sup>
Isinusumpa nila ako, ngunit pinagpapala nʼyo ako. Mapapahiya sila kapag sinalakay nila ako ngunit ako na inyong lingkod ay magagalak. 

<sup>29</sup>
Silang nagbibintang sa akin ay lubusan sanang mapahiya, mabalot sana sila sa kahihiyan tulad ng damit na tumatakip sa buong katawan. 

<sup>30</sup>
Pupurihin ko ang Panginoon, pupurihin ko siya sa harapan ng maraming tao. 

<sup>31</sup>
Dahil tinutulungan niya ang mga dukha upang iligtas sila sa mga nais magpahamak sa kanila.