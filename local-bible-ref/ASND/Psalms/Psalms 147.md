<sup>1</sup>
Purihin ang Panginoon! Napakabuting umawit ng pagpupuri sa ating Dios. Napakabuti at nararapat lang na siya ay purihin. 

<sup>2</sup>
Itinatayong muli ng Panginoon ang Jerusalem, at muli niyang tinitipon ang mga nabihag na Israelita. 

<sup>3</sup>
Pinagagaling niya ang mga pusong nabigo, at ginagamot ang kanilang mga sugat. 

<sup>4</sup>
Ang bilang ng mga bituin ay kanyang nalalaman at ang bawat isa ay binigyan niya ng pangalan. 

<sup>5</sup>
Makapangyarihan ang ating Panginoon. Ang kanyang karunungan ay walang hangganan. 

<sup>6</sup>
Tinutulungan ng Panginoon ang mga inaapi, ngunit nililipol niya nang lubos ang masasama. 

<sup>7</sup>
Umawit kayo ng pasasalamat sa Panginoon. Tumugtog kayo ng alpa para sa ating Dios. 

<sup>8</sup>
Pinupuno niya ng mga ulap ang kalawakan, at pinauulanan niya ang mundo, at pinatutubo ang mga damo sa kabundukan. 

<sup>9</sup>
Binibigyan niya ng pagkain ang mga hayop at ang mga inakay na uwak kapag dumadaing ang mga ito. 

<sup>10</sup>
Hindi siya nalulugod sa lakas ng mga kabayo o sa kagitingan ng mga kawal. 

<sup>11</sup>
Ang Panginoon ay nalulugod sa mga may takot sa kanya at nagtitiwala sa kanyang pag-ibig. 

<sup>12</sup>
Purihin ninyo ang Panginoon na inyong Dios, kayong mga naninirahan sa Zion, ang bayan ng Jerusalem! 

<sup>13</sup>
Dahil pinatitibay niya ang pintuan ng inyong bayan, at kayo ºy kanyang pinagpapala. 

<sup>14</sup>
Binibigyan niya ng kapayapaan ang inyong lugar, at binubusog niya kayo ng pinakamabuting trigo. 

<sup>15</sup>
Inuutusan niya ang mundo, at agad naman itong sumusunod. 

<sup>16</sup>
Inilalatag niya sa lupa ang nyebe na parang mga puting kumot, at ikinakalat na parang abo. 

<sup>17</sup>
Nagpapadala siya ng ulan na yelo na parang maliliit na bato. Kahit sino ay walang makatagal sa lamig nito. 

<sup>18</sup>
Sa kanyang utos, ang yelo ay natutunaw. Pinaiihip niya ang hangin, at ang yelo ay nagiging tubig na umaagos. 

<sup>19</sup>
Ipinahayag niya ang kanyang mga salita, mga tuntunin at mga utos sa mga taga-Israel na lahi ni Jacob. 

<sup>20</sup>
Hindi niya ito ginawa sa ibang mga bansa; hindi nila alam ang kanyang mga utos. Purihin ang Panginoon!