<sup>1</sup>
Panginoon, sa inyo ako humihingi ng kalinga. Huwag nʼyong pabayaang akoʼy mapahiya. 

<sup>2</sup>
Tulungan nʼyo ako at iligtas sapagkat ikaw ay matuwid. Dinggin nʼyo ako at iligtas. 

<sup>3</sup>
Kayo ang aking maging batong kanlungan na lagi kong malalapitan. Ipag-utos nʼyo na iligtas ako, dahil kayo ang aking matibay na batong pananggalang. 

<sup>4</sup>
O Dios ko, iligtas nʼyo ako mula sa kamay ng masasama at malulupit na tao. 

<sup>5</sup>
Kayo ang aking pag-asa, O Panginoong Dios. Mula noong akoʼy bata pa, nagtiwala na ako sa inyo. 

<sup>6</sup>
Mula nang akoʼy isilang, kasama na kita at akoʼy inyong iningatan. Pupurihin ko kayo magpakailanman. 

<sup>7</sup>
Naging halimbawa ang buhay ko para sa marami, dahil kayo ang aking naging kalakasan at tagapag-ingat. 

<sup>8</sup>
Maghapon ko kayong pinapupurihan dahil sa inyong kahanga-hangang kagandahan. 

<sup>9</sup>
Huwag nʼyo akong iiwan kapag akoʼy matanda na. Huwag nʼyo akong pababayaan kapag akoʼy mahina na. 

<sup>10</sup>
Dahil nag-uusap-usap ang aking mga kaaway at nagpaplano na akoʼy patayin. 

<sup>11</sup>
Sinasabi nilang, "Pinabayaan na siya ng Dios, kaya habulin natin siya at dakpin dahil wala namang magliligtas sa kanya." 

<sup>12</sup>
O Dios ko, huwag nʼyo po akong layuan; at agad akong tulungan. 

<sup>13</sup>
Nawa silang nagpaparatang sa akin ay mapahiya at mapahamak. Ang mga nagnanais na akoʼy saktan ang siya sanang kutyain at malagay sa kahihiyan. 

<sup>14</sup>
Ngunit ako, O Dios ay palaging aasa at lalo pang magpupuri sa inyo. 

<sup>15</sup>
Maghapon kong sasabihin na matuwid kayo at nagliligtas, kahit na hindi ko lubusang maunawaan. 

<sup>16</sup>
Pupunta ako sa inyong templo Panginoong Dios at pupurihin ko ang inyong mga kahanga-hangang ginawa. Ihahayag ko sa mga tao na kayo ay makatarungan. 

<sup>17</sup>
O Dios, mula pagkabataʼy itinuro nʼyo na sa akin ang tungkol sa inyong mga kahanga-hangang gawa at hanggang ngayon, inihahayag ko ito sa mga tao. 

<sup>18</sup>
At ngayong akoʼy matanda na at maputi na ang buhok, huwag nʼyo akong pabayaan, O Dios. Maihayag ko sana ang inyong lakas at kapangyarihan sa susunod na henerasyon, at sa lahat ng mga darating sa hinaharap. 

<sup>19</sup>
O Dios, ang inyong katuwiran ay hindi kayang maunawaan ng lubusan. Kahanga-hanga ang inyong mga gawa. Tunay ngang walang sinuman ang tulad ninyo. 

<sup>20</sup>
Bagamaʼt pinaranas nʼyo ako ng maraming hirap, bibigyan nʼyo akong muli ng bagong buhay. Katulad koʼy patay na muli nʼyong bubuhayin. 

<sup>21</sup>
Bibigyan nʼyo ako ng mas higit na karangalan, at muli akong aaliwin. 

<sup>22</sup>
O Dios ko, dahil sa inyong katapatan pupurihin ko kayo sa pamamagitan ng pagtugtog ng alpa. O Banal na Dios ng Israel, aawit ako ng mga papuri sa inyo sa pamamagitan ng pagtugtog ng lira. 

<sup>23</sup>
Dahil akoʼy iniligtas nʼyo, sisigaw ako sa tuwa habang tumutugtog at umaawit ng papuri sa inyo. 

<sup>24</sup>
Lagi kong ipapahayag na kayo ay matuwid dahil nabigo at nalagay sa kahihiyan ang mga nagnais na mapahamak ako.